


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	

	<div class="story">
				<p class="odluka-zakon">ZAКON</p>
				<p class="odluka-zakon">o odbrani od grada </p>
				<p class="centar">"Službeni glasnik RS", broj 54 od 22. juna 
				2015.</p>
				<p class="centar">&nbsp;</p>
				<p class="clan">I. OSNOVNE ODREDBE</p>
				<p class="clan">Član 1.</p>
				<p>Ovim zakonom uređuju se sistem odbrane od grada u Republici Srbiji, prava i obaveze organa državne uprave, organa autonomne pokrajine i organa jedinica lokalne samouprave, organizacija sistema odbrane od grada, način finansiranja i nadzor nad sprovođenjem ovog zakona, kao i druga pitanja od značaja za sistem odbrane od grada.</p>
				<p class="clan">Član 2.</p>
				<p>Sistem odbrane od grada obuhvata skup mera i radnji za planiranje, finansiranje, organizovanje i sprovođenje metodoloških poslova koji se odnose na radarsko otkrivanje i praćenje olujno-gradonosnih oblaka, utvrđivanje stepena gradoopasnosti i zasejavanje gradoopasnih oblaka hemijskim reagensima u cilju zaštite poljoprivrednih useva i drugih materijalnih dobara, utvrđivanje efikasnosti sprovedene metodologije i razvojno-istraživačke poslove u oblasti modifikacije vremena.</p>
				<p>Sistem odbrane od grada je deo jedinstvenog sistema zaštite i spasavanja ljudi, materijalnih i kulturnih dobara i životne sredine od elementarnih nepogoda i drugih nesreća.  </p>
				<p class="clan">Član 3.</p>
				<p>Pojedini izrazi upotrebljeni u ovom zakonu imaju sledeće značenje:</p>
				<p>1) odbrana od grada je skup mera i aktivnosti kojima se u konvektivnom oblaku, na veštački način formira veći broj zametaka zrna grada od broja koji se stvara u prirodnim uslovima;</p>
				<p>2) modifikacija vremena jeste namerna promena prirodnog procesa u atmosferi putem hemijskog, mehaničkog i drugog vida veštačkog delovanja u cilju odbrane od grada, stimulacije padavina i raščišćavanja magle;</p>
				<p>3) zasejavanje gradoopasnih oblaka jeste unos hemijskog reagensa u radarom određene delove gradoopasnih oblaka u cilju odbrane od grada;</p>
				<p>4) hemijski reagens jeste veštački aerosol koji se pod kontrolisanim uslovima unosi u atmosferu u cilju modifikacije vremena;</p>
				<p>5) sredstva za zasejavanje jesu nosači hemijskog reagensa - rakete, generatori i pirotehnički patroni i vazduhoplovi specijalne namene;</p>
				<p>6) lansirna stanica jeste kompleks koji čine zemljišna parcela sa odgovarajućim objektima i opremom za ispaljivanje protivgradnih raketa u cilju odbrane od grada, a na kome se vrše i osnovna meteorološka osmatranja pojava vezanih za gradoopasnu oblačnost;</p>
				<p>7) mreža lansirnih stanica je skup stanica čiji je raspored i broj određen tako da omogući optimalno zasejavanje gradoopasnih oblaka;</p>
				<p>8) meteorološki radar je složeni elektronski uređaj, koji emituje elektromagnetnu energiju u prostor sa ciljem dobijanja kvalitetnih informacija o osobinama hidrometeora;</p>
				<p>9) radarski centar jeste kompleks koji čine zemljišna parcela sa odgovarajućim objektima, instrumentima i opremom za radarska merenja i osmatranja oblačnosti i padavina i sprovođenje metodologije odbrane od grada;</p>
				<p>10) radarsko otkrivanje i praćenje olujno-gradonosnih oblaka jeste skup radnji koje obuhvataju tipizaciju oblačnih sistema, identifikaciju i kvantifikaciju gradonosnih i drugih padavinskih procesa meteorološkim radarom;</p>
				<p>11) mreža radarskih centara je skup svih radara koji se koriste u cilju radarskog otkrivanja, praćenja i merenja karakteristika olujno-gradonosnih oblaka i koji su locirani tako da obezbeđuju stalno, dvadesetčetvoročasovno pokrivanje cele branjene teritorije, kao i oblast izvan branjene teritorije i to najmanje 50 km van državne granice;</p>
				<p>12) ocena efikasnosti primenjene metodologije odbrane od grada jeste procena efekata odbrane od grada korišćenjem metoda numeričkog modeliranja, statističke procene i ocene ekonomskih i fizičkih efekata.</p>
				<p class="clan">Član 4.</p>
				<p>Sistem odbrane od grada zasniva se na načelima preventivne zaštite, naučne zasnovanosti i ekonomske opravdanosti odbrane od grada, načelu jedinstva i načelu javnosti.</p>
				<p class="bold">a) načelo preventivne zaštite</p>
				<p>Prilikom obezbeđivanja odbrane od grada, prioritetno se sprovode preventivne mere zaštite kako bi se rizik po život i zdravlje ljudi i ugroženost materijalnih dobara sveli na najmanju moguću meru.</p>
				<p class="bold">b) načelo naučne zasnovanosti i ekonomske opravdanosti odbrane od grada</p>
				<p>Stanovništvo i imovina štite se od grada metodama koje su naučno zasnovane, vodeći računa o zaštiti životne sredine, kao i ekonomske opravdanosti ove zaštite.</p>
				<p class="bold">v) načelo jedinstva</p>
				<p>Odbrana od grada odvija se u skladu sa načelima, osnovnim ciljevima i propisanim merama zaštite u okviru jedinstvenog sistema zaštite i spasavanja ljudi, materijalnih dobara i životne sredine od elementarnih nepogoda i drugih nesreća.</p>
				<p class="bold">g) načelo javnosti</p>
				<p>Subjekti sistema odbrane od grada obaveštavaju javnost o stanju sistema odbrane od grada i čine informacije dostupnim, u skladu sa zakonom. </p>
				<p class="clan">Član 5.</p>
				<p>Subjekti sistema odbrane od grada su organi državne uprave, organi autonomnih pokrajina i jedinica lokalne samouprave. </p>
				<p>Subjekti sistema odbrane od grada obezbeđuju uspostavljanje i funkcionisanje jedinstvenog sistema odbrane od grada na teritoriji Republike Srbije, u skladu sa ovim zakonom i drugim propisima. </p>
				<p class="clan">II. NADLEŽNOST ORGANA DRŽAVNE UPRAVE</p>
				<p class="clan">Član 6.</p>
				<p>Vlada, na predlog organa državne uprave nadležnog za poslove odbrane od grada (u daljem tekstu: nadležni organ), usvaja:</p>
				<p>1) dugoročni program razvoja i rada sistema odbrane od grada; </p>
				<p>2) srednjoročni program razvoja i rada sistema odbrane od grada;</p>
				<p>3) redovne i vanredne izveštaje o funkcionisanju jedinstvenog sistema odbrane od grada.</p>
				<p>Svi projekti modifikacije vremena koji se odnose na odbranu od grada i koji se izvode na teritoriji Republike Srbije moraju biti odobreni od strane Vlade i pod njenom kontrolom. </p>
				<p class="clan">Član 7.</p>
				<p>Nadležni organ:</p>
				<p>1) obezbeđuje funkcionisanje jedinstvenog sistema odbrane od grada, predlaže Vladi programe razvoja iz člana 6. stav 1. tač. 1) i 2) ovog zakona;</p>
				<p>2) priprema za Vladu redovne izveštaje iz člana 6. stav 1. tačka 3) ovog zakona: </p>
				<p>(1) Izveštaj o pripremljenosti sistema odbrane od grada, koji dostavlja najkasnije do 1. aprila tekuće godine;</p>
				<p>(2) Izveštaj o funkcionisanju sistema odbrane od grada, sa predlogom programa rada za narednu godinu u skladu sa programom rada Vlade;</p>
				<p>3) priprema za Vladu vanredne izveštaje iz člana 6. stav 1. tačka 3) ovog zakona;</p>
				<p>4) priprema za organe autonomne pokrajine i organe jedinica lokalne samouprave izveštaje o pripremljenosti i funkcionisanju sistema odbrane od grada za njihovu teritoriju.</p>
				<p class="clan">III. NADLEŽNOST ORGANA AUTONOMNE POКRAJINE I ORGANA JEDINICA LOКALNIH SAMOUPRAVA</p>
				<p class="clan">Član 8.</p>
				<p>Organi autonomne pokrajine u okviru svojih nadležnosti u oblasti odbrane od grada za područje autonomne pokrajine:</p>
				<p>1) neposredno sarađuju sa nadležnim organom, drugim državnim organima i jedinicama lokalne samouprave; </p>
				<p>2) obezbeđuju podršku za funkcionisanje sistema odbrane od grada; </p>
				<p>3) u saradnji sa nadležnim organom neposredno sarađuju sa regijama i opštinama susednih zemalja u skladu sa ovim i drugim zakonima;</p>
				<p>4) razmatraju izveštaje o pripremljenosti i funkcionisanju sistema odbrane od grada za svoju teritoriju;</p>
				<p>5) obavljaju druge poslove u skladu sa zakonom i drugim propisima.</p>
				<p class="clan">Član 9.</p>
				<p>Organi jedinica lokalne samouprave u okviru svojih nadležnosti u oblasti odbrane od grada za područje lokalne samouprave:</p>
				<p>1) neposredno sarađuju sa nadležnim organom; </p>
				<p>2) obezbeđuju podršku za funkcionisanje sistema odbrane od grada na svojoj teritoriji; </p>
				<p>3) obezbeđuju podršku nadležnom organu u angažovanju izvršilaca za delovanje na gradonosne oblake – strelaca na lansirnim stanicama na svojoj teritoriji;</p>
				<p>4) u skladu sa zakonom i metodologijom, koju propisuje ministarstvo nadležno za poljoprivredu, vrše preliminarnu procenu oštećenja od grada na poljoprivrednim kulturama u roku od sedam dana od dana kada je šteta nastala, a konačnu procenu donose u roku od 45 dana od dana kada je šteta nastala;</p>
				<p>5) razmatraju izveštaje o pripremljenosti i funkcionisanju sistema odbrane od grada za svoju teritoriju;</p>
				<p>6) obavljaju druge poslove u skladu sa zakonom i drugim propisima. </p>
				<p class="clan">IV. ORGANIZACIJA SISTEMA ODBRANE OD GRADA</p>
				<p class="clan">Član 10.</p>
				<p>Za organizovanje, upravljanje, rukovođenje i sprovođenje odbrane od grada na teritoriji Republike odgovoran je nadležni organ.</p>
				<p class="clan">Član 11.</p>
				<p>Nadležni organ planira i sprovodi:</p>
				<p>1) mere za poboljšanje i usavršavanje metodologije odbrane od grada, drugih vidova modifikacije vremena i ocene postignutih efekata rada;</p>
				<p>2) razvoj i primenu odgovarajućih metodologija zasejavanja gradonosnih i drugih padavinskih procesa i naučnu verifikaciju efikasnosti metodologije;</p>
				<p>3) obuku i usavršavanje kadrova za obavljanje poslova odbrane od grada i izdaje potvrdu o završenoj obuci, odnosno usavršavanju;</p>
				<p>4) izgradnju, održavanje i modernizaciju objekata i opreme; </p>
				<p>5) projekte za ocenu efikasnosti i ekonomske opravdanosti odbrane od grada i drugih vidova modifikacije vremena; </p>
				<p>6) uspostavljanje i obezbeđivanje rada mreže radarskih centara i telekomunikacione mreže;</p>
				<p>7) uspostavljanje i obezbeđivanje rada mreže lansirnih stanica;</p>
				<p>8) angažovanje izvršilaca za delovanje na gradonosne oblake – obučenih strelaca na lansirnim stanicama;</p>
				<p>9) obavezni zdravstveni pregled angažovanih izvršilaca za delovanje na gradonosne oblake – obučenih strelaca na lansirnim stanicama;</p>
				<p>10) uspostavljanje zaštitnih zona oko radarskih centara i lansirnih stanica;</p>
				<p>11) obezbeđivanje prilaza i dostave raketa i druge opreme na radarske centre i lansirne stanice;</p>
				<p>12) rano otkrivanje i praćenje gradonosnih oblaka, kao i drugih padavinskih procesa;</p>
				<p>13) blagovremenu nabavku sredstava za zasejavanje;</p>
				<p>14) zasejavanje gradonosnih oblaka hemijskim reagensima;</p>
				<p>15) pripremu izveštaja o funkcionisanju jedinstvenog sistema odbrane od grada i efikasnosti primenjene metodologije u saradnji sa nadležnim organima;</p>
				<p>16) vođenje pregleda izdatih saglasnosti za sprovođenje privredne, druge delatnosti ili radova u zaštitnoj zoni radarskog centra ili lansirne stanice koji sprečavaju radarska merenja ili dejstvo raketama;</p>
				<p>17) vođenje registra lansirnih stanica i uspostavljanje jedinstvenog informacionog sistema o stanju ove mreže;</p>
				<p>18) međunarodnu saradnju u oblasti modifikacije vremena u delu odbrane od grada;</p>
				<p>19) obaveštavanje javnosti o stanju i funkcionisanju sistema odbrane od grada;</p>
				<p>20) poslove vezane za meteorološka merenja u skladu sa zakonskim propisima;</p>
				<p>21) druge poslove radi pravovremene preventivne zaštite ljudi i materijalnih dobara. </p>
				<p class="clan">Član 12.</p>
				<p>Funkcionalnu strukturu sistema odbrane od grada čine:</p>
				<p>1) u okviru nadležnog organa, Republički centar odbrane od grada – operativno-metodološki centar koji koordinira, rukovodi i obezbeđuje uslove za rad ostalih delova sistema odbrane od grada, posebno kroz:</p>
				<p>(1) izradu metodoloških instrukcija i uputstava i njihovu implementaciju kroz sprovođenje obuke u mreži radarskih centara,</p>
				<p>(2) izradu izveštaja i stručnih analiza o sprovedenoj metodologiji rada,</p>
				<p>(3) razvoj novih tehnologija i modela u saradnji sa naučnim i drugim specijalizovanim institucijama,</p>
				<p>(4) obezbeđenje jedinstvene koordinacije rada sa nadležnim pružaocem usluga u vazdušnom saobraćaju,</p>
				<p>(5) obezbeđenje centralizovane nabavke i distribucije sredstava za zasejavanje oblaka,</p>
				<p>(6) obezbeđenje jedinstvenog tehničkog održavanja mreže radara i opreme za ispaljivanje protivgradnih raketa i </p>
				<p>(7) saradnju sa drugim službama zaduženim za delovanje u vanrednim situacijama;</p>
				<p>2) mreža radarskih centara, koji rukovode i odgovorni su za operativno sprovođenje metodologije odbrane grada na poverenoj im branjenoj teritoriji;</p>
				<p>3) mreža lansirnih stanica, koja obezbeđuje pravilno lansiranje raketa, prikupljanje informacija o meteorološkim pojavama i drugih informacija bitnih za ocenu efikasnosti rada, kao i druge informacije u skladu sa zakonom;</p>
				<p>4) telekomunikaciona mreža, koja obezbeđuje prenos svih vidova informacija i jedinstvenost sprovođenja metodologije odbrane od grada na čitavoj teritoriji Republike Srbije;</p>
				<p>5) mreža aerodroma, koja će se koristiti za poletanje i sletanje vazduhoplova koji učestvuju u odbrani od grada i modifikaciji vremena.</p>
				<p class="clan">Član 13.</p>
				<p>Radi obezbeđenja pouzdanih radarskih podataka o gradonosnim oblacima i drugim padavinskim procesima, utvrđuju se lokacije mreže radarskih centara i zaštitne zone oko njih. </p>
				<p>Radi ispaljivanja protivgradnih raketa na gradonosne oblake, uz poštovanje bezbednosnih mera, utvrđuju se lokacije lansirnih stanica na teritoriji Republike Srbije, kao i zaštitne zone oko njih. </p>
				<p>U zaštitnim zonama u okolini mreže radarskih centara i mreže lansirnih stanica uvode se ograničenja koja se odnose na izgradnju novih i rekonstrukciju postojećih objekata i izvođenje radova koji mogu narušiti radarska merenja gradonosnih oblaka, kao i ispaljivanje raketa na njih.</p>
				<p>Za potrebe prolaza i transporta do radarskih centara i lansirnih stanica utvrđuje se pravo službenosti prolaza preko parcela u vlasništvu pravnih ili fizičkih lica, u skladu sa zakonom.</p>
				<p>Vlada, na predlog nadležnog organa utvrđuje lokacije radarskih centara i lokacije lansirnih stanica, zaštitne zone oko njih, kao i vrstu ograničenja – u skladu sa st. 1, 2. i 3. ovog člana.</p>
				<p>Pravna i fizička lica, odnosno preduzetnici dužni su da u postupku pribavljanja uslova za obavljanje privredne i druge delatnosti, odnosno izvođenja radova u zaštitnim zonama radarskih centara i lansirnih stanica pribave saglasnost nadležnog organa o ispunjenosti uslova utvrđenih aktima Vlade iz stava 5. ovog člana.</p>
				<p>Na postupak izdavanja saglasnosti iz stava 6. ovog člana, shodno se primenjuju odredbe zakona kojim se uređuje opšti upravni postupak.</p>
				<p class="clan">V. FINANSIRANJE SISTEMA ODBRANE OD GRADA</p>
				<p class="clan">Član 14.</p>
				<p>Sredstva za finansiranje sistema odbrane od grada obezbeđuju se iz: </p>
				<p>1) budžeta Republike Srbije;</p>
				<p>2) dela premije osiguranja useva;</p>
				<p>3) drugih izvora, u skladu sa zakonom.</p>
				<p class="clan">Član 15.</p>
				<p>Društvo za osiguranje je dužno da za finansiranje sistema odbrane od grada 10% od uplaćene premije osiguranja useva i plodova, koje su u skladu sa zakonom uplatila registrovana poljoprivredna gazdinstva, do 10. u mesecu za prethodni mesec uplati na račun propisan za uplatu javnih prihoda.</p>
				<p>Sredstva iz stava 1. ovog člana prihod su budžeta Republike Srbije. </p>
				<p class="clan">Član 16.</p>
				<p>Republika Srbija finansira:</p>
				<p>1) rad, opremanje i održavanje:</p>
				<p>(1) Republičkog centra odbrane od grada, </p>
				<p>(2) mreže radarskih centara,</p>
				<p>(3) mreže lansirnih stanica,</p>
				<p>(4) telekomunikacione mreže;</p>
				<p>2) nabavku sredstava za zasejavanje gradonosnih oblaka;</p>
				<p>3) angažovanje izvršilaca za delovanje na gradonosne oblake – strelaca na lansirnim stanicama;</p>
				<p>4) opremanje aerodroma potrebnom infrastrukturom za prihvat vazduhoplova za modifikaciju vremena;</p>
				<p>5) druge poslove iz nadležnosti.</p>
				<p>Visina mesečne naknade za rad strelaca iz stava 1. tačka 3) ovog člana ne može biti veća od 20% prosečne neto zarade u Republici Srbiji prema poslednjem podatku republičkog organa nadležnog za poslove statistike.</p>
				<p>Vlada, na predlog nadležnog organa, utvrđuje broj strelaca na lansirnim stanicama za svaku protivgradnu sezonu.</p>
				<p class="clan">VI. MEĐUNARODNA SARADNJA</p>
				<p class="clan">Član 17.</p>
				<p>Međunarodnu saradnju u oblasti odbrane od grada sprovodi nadležni organ kroz:</p>
				<p>1) zaključivanje međunarodnih ugovora i njihovu primenu;</p>
				<p>2) članstvo i učešće u međunarodnim organizacijama;</p>
				<p>3) koordinirano delovanje na gradoopasne oblake u graničnim oblastima i razmenu operativnih i drugih informacija sa susednim državama o opasnostima od grada;</p>
				<p>4) pripremanje, organizovanje i učestvovanje na međunarodnim konferencijama, okruglim stolovima, radionicama i drugim vidovima obuke.</p>
				<p class="clan">VII. IMOVINA</p>
				<p class="clan">Član 18. </p>
				<p>Imovina radarskih centara, lansirnih stanica, objekti i oprema koji su namenjeni za odbranu od grada u jedinstvenom sistemu odbrane od grada, u svojini su Republike Srbije.</p>
				<p class="clan">VIII. NADZOR</p>
				<p class="clan">Član 19. </p>
				<p>Nadzor nad primenom odredaba ovog zakona i propisa donetih na osnovu njega vrši ministarstvo nadležno za poljoprivredu, u skladu sa zakonom.</p>
				<p class="clan">IX. OVLAŠĆENJA ZA DONOŠENJE PROPISA </p>
				<p class="clan">Član 20.</p>
				<p>U cilju sprovođenja ovog zakona: </p>
				<p>1) Vlada na predlog nadležnog organa donosi propise o: </p>
				<p>(1) radu i mreži radarskih centara u sistemu odbrane od grada, iz čl. 12. i 13. ovog zakona;</p>
				<p>(2) radu i mreži lansirnih stanica u sistemu odbrane od grada, iz čl. 12. i 13. ovog zakona;</p>
				<p>(3) radu i mreži aerodroma u sistemu odbrane od grada iz člana 12. ovog zakona;</p>
				<p>(4) zaštitnim zonama u okolini radarskih centara i lansirnih stanica, koje se odnose na ograničenja u izgradnji i rekonstrukciji postojećih objekata koji mogu narušiti radarska merenja i ispaljivanje raketa sa lansirne stanice iz člana 13. ovog zakona.</p>
				<p>2) Rukovodilac nadležnog organa za poslove odbrane od grada donosi propise o:</p>
				<p>(1) metodologiji za obavljanje poslova odbrane od grada iz člana 2. ovog zakona;</p>
				<p>(2) hemijskim i tehničkim sredstvima u sistemu odbrane od grada;</p>
				<p>(3) programu, načinu i troškovima sprovođenja obuke i usavršavanja i izgledu potvrde iz člana 11. tačka 3) ovog zakona.</p>
				<p class="clan">X. КAZNENE ODREDBE</p>
				<p class="clan">Član 21.</p>
				<p>Novčanom kaznom od 100.000,00 dinara do 1.000.000,00 dinara kazniće se pravno lice ako:</p>
				<p>1) ograniči prolaz lica koje se bave odbranom od grada i transport raketa i druge opreme za sprovođenje odbrane od grada, do radarskog centra ili lansirne stanice (član 13. stav 4);</p>
				<p>2) obavlja privrednu ili drugu delatnost, odnosno izvodi radove u zaštitnoj zoni radarskog centra ili lansirne stanice koji sprečavaju radarska merenja ili dejstva raketama, bez saglasnosti nadležnog organa (član 13. stav 6). </p>
				<p>Novčanom kaznom od 150.000,00 dinara do 200.000,00 dinara kazniće se prekršajno odgovorno lice u pravnom licu kao i preduzetnik ako učine radnje iz stava 1. tač. 1) i 2) ovog člana.</p>
				<p>Novčanom kaznom od 150.000,00 dinara do 200.000,00 dinara kazniće se prekršajno fizičko lice ako učini radnje iz stava 1. tač. 1) i 2) ovog člana.</p>
				<p>Za radnje iz st. 1, 2. i 3. ovog člana, pored novčane kazne, naložiće se uklanjanje prepreke, emisionih uređaja, građevinskih objekata, drugih objekata ili uređaja o trošku pravnog lica, preduzetnika ili fizičkog lica, koja su postavila u zaštitnoj zoni radarskog centra ili lansirne stanice.</p>
				<p class="clan">XI. PRELAZNE I ZAVRŠNE ODREDBE</p>
				<p class="clan">Član 22.</p>
				<p>Propise iz člana 20. ovog zakona Vlada i rukovodilac nadležnog organa doneće u roku od šest meseci od dana stupanja na snagu ovog zakona.</p>
				<p class="clan">Član 23.</p>
				<p>Ovaj zakon stupa na snagu osmog dana od dana objavljivanja u „Službenom glasniku Republike Srbije”.</p>
	</div>

