


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<p class="odluka-zakon">ZAКON</p>
	<p class="odluka-zakon">o izvozu i uvozu naoružanja i vojne opreme 
	</p>
	<p class="centar">"Službeni glasnik RS", broj 107 od 8. oktobra 2014.</p>
	<p class="clan">I. UVODNE ODREDBE</p>
	<p class="bold">Predmet zakona</p>
	<p class="clan">Član 1.</p>
	<p>Ovim zakonom uređuju se način i uslovi pod kojima se vrši izvoz i uvoz naoružanja i vojne opreme, pružanje brokerskih usluga i tehničke pomoći, transport i tranzit naoružanja i vojne opreme, propisuju postupci izdavanja dozvole i ovlašćenja nadležnih organa u sprovođenju ovog zakona i propisuju kazne za povrede odredbi ovog zakona.</p>
	<p class="bold">Cilj zakona</p>
	<p class="clan">Član 2.</p>
	<p>Cilj ovog zakona je uspostavljanje kontrole izvoza i uvoza naoružanja i vojne opreme, pružanja brokerskih usluga i tehničke pomoći, kao i osnove za kontrolu transporta i tranzita naoružanja i vojne opreme, radi ostvarivanja i zaštite odbrambenih, bezbednosnih i spoljnopolitičkih interesa Republike Srbije, njenog međunarodnog kredibiliteta i obezbeđenja poštovanja međunarodnih obaveza Republike Srbije u ovoj oblasti.</p>
	<p class="bold">Značenje pojedinih izraza </p>
	<p class="clan">Član 3. </p>
	<p>Pojedini izrazi upotrebljeni u ovom zakonu imaju sledeće značenje: </p>
	<p>(1) <em>naoružanje i vojna oprema (u daljem tekstu: NVO)</em> su ubojna, borbena i tehnička sredstva i njihove komponente, tehnologije, kao i sredstva i komponente namenjeni za opremanje, upotrebu, rukovanje, čuvanje, skladištenje, održavanje i nadzor, utvrđeni Nacionalnom kontrolnom listom naoružanja i vojne opreme (u daljem tekstu: Lista);</p>
	<p>(2) <em>izvoz NVO</em> je: </p>
	<p>(1) iznošenje, slanje, odnosno isporuka NVO sa teritorije Republike Srbije na teritoriju druge države ili carinske teritorije, u skladu sa carinskim propisima; 
	</p>
	<p>(2) prenos softvera i tehnologije faksom, telefonom, elektronskom poštom ili bilo kojim drugim elektronskim putem izvan područja Republike Srbije, kao i usmeni prenos tehnologije ako je tehnologija sadržana u dokumentu čiji je bitan deo pročitan ili opisan na način da se postigne isti rezultat;</p>
	<p>(3) ponovni izvoz NVO u smislu carinskih propisa. </p>
	<p>(3) <em>izvoznik</em> je pravno lice ili preduzetnik, sa sedištem na teritoriji Republike Srbije upisano u Registar lica ovlašćenih za obavljanje poslova izvoza i uvoza naoružanja i vojne opreme, brokerskih usluga i tehničke pomoći (u daljem tekstu: Registar):</p>
	<p>(1) u čije ime se vrši izvoz, odnosno lice koje, u vreme kada je dozvola izdata ima zaključen ugovor sa primaocem robe u drugoj državi i ovlašćenje da odluči o slanju robe izvan carinskog područja Republike Srbije. Ako ugovor o izvozu nije zaključen ili ako jedna strana u ugovoru ne deluje u svoje ime, izvoznik je lice koje ima ovlašćenje da odluči o slanju robe izvan carinskog područja Republike Srbije; 
	</p>
	<p>(2) koje donosi odluku o prenosu, omogućava prenošenje ili čini dostupnim softver ili tehnologiju elektronskim sredstvima komunikacije uključujući prenos faksom, telefonom, elektronskom poštom ili bilo kojim drugim elektronskim putem izvan Republike Srbije.</p>
	<p>(4) <em>uvoz NVO</em> je unošenje, dopremanje, odnosno isporuka NVO sa teritorije druge države ili carinske teritorije na teritoriju Republike Srbije, u skladu sa carinskim propisima;</p>
	<p>(5) <em>uvoznik</em> je pravno lice ili preduzetnik sa sedištem na teritoriji Republike Srbije u čije ime se vrši uvoz, odnosno lice koje u vreme kada je dozvola izdata ima zaključen ugovor sa pošiljaocem robe u drugoj državi i ovlašćenje za primanje te robe unutar carinskog područja Republike Srbije. Ako ugovor o uvozu nije zaključen ili ako jedna strana u ugovoru ne deluje u svoje ime, uvoznik je lice koje ima ovlašćenje za primanje robe unutar carinskog područja Republike Srbije;</p>
	<p>(6) <em>brokerske usluge</em> su ugovaranje i posredovanje u ugovaranju poslova u vezi sa kupovinom, prodajom, ili nabavkom NVO iz jedne države i njihovu prodaju u drugoj državi, kao i prodaja ili kupovina NVO u jednoj državi radi prenosa u drugu državu. 
	</p>
	<p>Brokerskim uslugama ne smatraju se usluge transporta, finansijske usluge, osiguranje, reosiguranje, oglašavanje i reklamiranje;</p>
	<p>(7) <em>broker</em> je pravno lice ili preduzetnik sa sedištem u Republici Srbiji koje vrši usluge iz tačke 6) ovog člana i koje je upisano u Registar;</p>
	<p>(8) <em>tehnička pomoć</em> je usluga koju pruža pravno lice ili preduzetnik sa sedištem u Republici Srbiji u vezi sa razvojem, proizvodnjom, sklapanjem, testiranjem, popravkom ili održavanjem NVO, a koja može biti u obliku instrukcije, obuke, prenosa tehničkih podataka, poslovnog znanja i veština ili stručne i savetodavne usluge, uključujući i pomoć koja se pruža usmeno; 
	</p>
	<p>(9) <em>pružalac tehničke pomoći</em> je pravno lice ili preduzetnik sa sedištem u Republici Srbiji koje pruža tehničku pomoć iz tačke 8) ovog člana i koje je upisano u Registar;</p>
	<p>(10) k<em>rajnja vojna namena</em> je:</p>
	<p>(1) ugradnja robe, delova ili komponenti u robu vojne namene iz Liste;</p>
	<p>(2) upotreba opreme za proizvodnju, ispitivanje ili analizu, i njihovih komponenti za razvoj, proizvodnju ili održavanje robe vojne namene iz Liste;</p>
	<p>(3) upotreba bilo kog nedovršenog proizvoda u postrojenju za proizvodnju robe vojne namene iz Liste.</p>
	<p>(11) <em>transport</em> je kopneni, vodeni, vazdušni i kombinovani prevoz NVO na teritoriju Republike Srbije i sa teritorije Republike Srbije;</p>
	<p>(12) <em>tranzit</em> je kopneni, vodeni, vazdušni i kombinovani prevoz NVO, koji ulaze na teritoriju Republike Srbije, prevoze se preko nje (sa i bez pretovara) i izlaze sa teritorije Republike Srbije.</p>
	<p>Pod pretovarom se podrazumeva istovar, ponovni utovar ili promena načina transporta NVO na teritoriji Republike Srbije;</p>
	<p>(13) <em>nekomercijalni izvoz i uvoz</em> je privremeni izvoz ili uvoz sajamskih, muzejskih i izložbenih eksponata radi učestvovanja na međunarodnim manifestacijama, odnosno privremeni uvoz ili izvoz NVO radi učešća na sportskim takmičenjima i drugim posebnim aktivnostima.</p>
	<p class="bold">Nadležnost za donošenje Liste</p>
	<p class="clan">Član 4. </p>
	<p>Vlada, na predlog ministarstva nadležnog za poslove spoljne trgovine (u daljem tekstu: Ministarstvo), utvrđuje Listu koja je usklađena sa relevantnom listom Evropske unije. 
	</p>
	<p class="bold">Izvoz i uvoz NVO i pružanja brokerskih usluga i tehničke pomoći</p>
	<p class="clan">Član 5. </p>
	<p>Izvoz i uvoz NVO i pružanje brokerskih usluga i tehničke pomoći u smislu ovog zakona, vrši se na osnovu dozvole Ministarstva. 
	</p>
	<p>Izvoznik, uvoznik, broker i pružalac tehničke pomoći, dužan je da pre započinjanja izvoza, uvoza, pružanja brokerskih usluga i pružanja tehničke pomoći utvrdi da li predmetna roba ili usluga spada u NVO, u skladu sa odredbama ovog zakona i propisa donetih na osnovu ovog zakona. 
	</p>
	<p class="bold">Zabrane</p>
	<p class="clan">Član 6.</p>
	<p>Tehnička pomoć je zabranjena, ako je namenjena ili se može upotrebiti za: 
	</p>
	<p>1) razvoj, proizvodnju, modifikaciju, rukovanje, sklapanje, testiranje, popravku, raspolaganje, primenu, održavanje, skladištenje, detekciju ili širenje oružja za masovno uništavanje ili za razvoj, proizvodnju, održavanje ili skladištenje sredstava pogodnih za njegovo prenošenje;</p>
	<p>2) krajnju vojnu namenu koja se pruža u državama krajnjeg odredišta koje se nalaze pod embargom na NVO na osnovu odgovarajućih odluka Saveta bezbednosti Ujedinjenih nacija, Organizacije za evropsku bezbednost i saradnju i drugih međunarodnih organizacija koje obavezuju Republiku Srbiju ili na osnovu relevantnih odredaba nacionalnog zakonodavstva.</p>
	<p>II. USLOVI ZA VRŠENJE IZVOZA I UVOZA NVO I PRUŽANJE BROКERSКIH USLUGA I TEHNIČКE POMOĆI</p>
	<p class="bold">Registracija</p>
	<p class="clan">Član 7.</p>
	<p>Izvoz, uvoz NVO, pružanje brokerskih usluga i tehničke pomoći u smislu člana 3. ovog zakona može da vrši pravno lice ili preduzetnik upisano u Registar. 
	</p>
	<p>Registar iz stava 1. ovog člana vodi Ministarstvo.</p>
	<p>Ministarstvo propisuje način vođenja Registra i podatke koje je neophodno dostaviti, kao i obrasce zahteva za upis u Registar.</p>
	<p>Pravno lice ili preduzetnik upisano u Registar pismeno obaveštava Ministarstvo o svim promenama podataka koje su predmet registracije, najkasnije u roku od 15 dana od dana kada su te promene nastale.</p>
	<p>Ministarstvo donosi rešenje o upisu, odbijanju zahteva i brisanju lica iz Registra. 
	</p>
	<p>Rešenje o upisu u Registar važi pet godina od dana donošenja. </p>
	<p class="bold">Posebni uslovi</p>
	<p class="clan">Član 8.</p>
	<p>Odgovorno lice u pravnom licu ili preduzetnik koje je podnelo zahtev za upis u Registar mora da ispuni i posebne uslove koji su od značaja za zaštitu bezbednosnih i drugih interesa Republike Srbije, a koji se utvrđuju u postupku bezbednosne provere od strane nadležnih službi bezbednosti Republike Srbije, u skladu sa zakonom koji uređuje zaštitu podataka o ličnosti i propisima koji uređuju oblast bezbednosnih provera. 
	</p>
	<p>Ministarstvo propisuje oblik i sadržinu obrasca kojim odgovorno lice u pravnom licu ili preduzetnik daje saglasnost za preduzimanje radnji u smislu stava 1. ovog člana.</p>
	<p>Provera iz stava 1. ovog člana vrši se u roku od 60 dana od dana dostavljanja zahteva nadležnim službama bezbednosti Republike Srbije i rokovima koje predviđaju propisi kojima se uređuje oblast bezbednosnih provera.</p>
	<p>Podaci dobijeni proverom predstavljaju tajnu u skladu sa zakonom koji uređuje tajnost podataka i mogu se koristiti samo u svrhu za koju su prikupljeni.</p>
	<p class="bold">Obaveštavanje drugih organa</p>
	<p class="clan">Član 9. </p>
	<p>Ministarstvo mesečno obaveštava ministarstvo nadležno za spoljne poslove, ministarstvo nadležno za poslove odbrane, ministarstvo nadležno za unutrašnje poslove i ministarstvo nadležno za poslove finansija - Upravu carina, kao i organ državne uprave nadležan za poslove nacionalne bezbednosti o licima upisanim i brisanim iz Registra, kao i o odbijenim zahtevima za upis. 
	</p>
	<p class="bold">Podnošenje novog zahteva za upis</p>
	<p class="clan">Član 10.</p>
	<p>Ako Ministarstvo odbije upis u Registar ili donese rešenje o brisanju iz Registra, lice može podneti novi zahtev za upis nakon otklanjanja razloga o odbijanju upisa ili brisanju iz Registra. 
	</p>
	<p class="bold">Saglasnost za pregovore za izvoz tehnologije</p>
	<p class="clan">Član 11.</p>
	<p>Pre otpočinjanja pregovora za izvoz tehnologije, izvoznik je dužan da pribavi prethodnu saglasnost Ministarstva.</p>
	<p>Ministarstvo pri razmatranju i odlučivanju o zahtevu za izdavanje saglasnosti za pregovore iz stava 1. ovog člana pribavlja mišljenje ministarstva nadležnog za poslove odbrane, ministarstva nadležnog za spoljne poslove i ministarstva nadležnog za unutrašnje poslove, kao i organa državne uprave koji je nadležan za poslove nacionalne bezbednosti.</p>
	<p>Data saglasnost ne obavezuje Ministarstvo da izda dozvolu za izvoz tehnologije.</p>
	<p class="clan">III. DOZVOLA </p>
	<p class="bold">Izdavanje dozvole</p>
	<p class="clan">Član 12. </p>
	<p>Dozvola za izvoz i uvoz NVO, pružanje brokerskih usluga i tehničke pomoći, dozvola izdata pod posebnim uslovima, kao i dozvola izdata po osnovu izuzeća je isprava koju izdaje Ministarstvo. 
	</p>
	<p>Dozvola za izvoz ili uvoz NVO izdaje se jednom određenom izvozniku ili uvozniku, za obavljanje pojedinačnog posla pod uslovima utvrđenim ugovorom, za jednog krajnjeg korisnika ili primaoca u drugoj državi, odnosno u Republici Srbiji i obuhvata jedan ili više proizvoda sa liste NVO. 
	</p>
	<p>Dozvola za brokerske usluge ili tehničku pomoć izdaje se jednom određenom brokeru ili pružaocu tehničke pomoći za jednog krajnjeg korisnika ili primaoca u drugoj državi i obuhvata jednu ili više vrsta NVO, odnosno vrsta usluga. 
	</p>
	<p>Dozvola i druge isprave izdate u skladu sa ovim zakonom ne mogu se prenositi na drugo lice. 
	</p>
	<p class="bold">Zahtev za izdavanje dozvole</p>
	<p class="clan">Član 13.</p>
	<p>Zahtev za izdavanje dozvole za izvoz i uvoz NVO, odnosno pružanje brokerske usluge i tehničke pomoći podnosi se Ministarstvu na propisanom obrascu.</p>
	<p>Zahtev iz stava 1. ovog člana sadrži: </p>
	<p>1) poslovno ime, adresu i matični broj podnosioca zahteva; </p>
	<p>2) naziv, opis, tarifnu oznaku, identifikacioni broj i količinu NVO iz Liste; 
	</p>
	<p>3) krajnju namenu korišćenja NVO; </p>
	<p>4) ukupnu vrednost NVO; </p>
	<p>5) podatke o ostalim učesnicima u prometu: proizvođaču, prodavcu, vlasniku, kupcu i drugim učesnicima; 
	</p>
	<p>6) poslovno ime i adresu krajnjeg korisnika; </p>
	<p>7) način plaćanja, odnosno naplate; </p>
	<p>8) predlog vremenskog roka važenja dozvole;</p>
	<p>9) druge podatke potrebne za odlučivanje. </p>
	<p>Obrazac i sadržaj zahteva za izdavanje dozvole, obrazac dozvole, kao i druge obrasce isprava koji prate izvoz i uvoz NVO propisuje Ministarstvo.</p>
	<p class="bold">Potvrda krajnjeg korisnika</p>
	<p class="clan">Član 14.</p>
	<p>Uz zahtev za izdavanje dozvole za izvoz NVO, pružanje brokerskih usluga i tehničke pomoći podnosilac zahteva dužan je da dostavi originalnu potvrdu krajnjeg korisnika (End User Certificate) overenu od strane zvaničnog organa države krajnjeg korisnika, ili drugu odgovarajuću potvrdu ili dokument izdat od strane nadležnog organa zemlje krajnjeg odredišta koja nije starija od šest meseci, prevod originalne potvrde overen od strane ovlašćenog sudskog tumača, kao i druge podatke potrebne za odlučivanje, po zahtevu Ministarstva. 
	</p>
	<p>Proveru sertifikata iz stava 1. ovog člana vrši ministarstvo nadležno za spoljne poslove po zahtevu organa koji učestvuju u postupku izdavanja dozvole u skladu sa ovim zakonom.</p>
	<p>Originalna potvrda sadrži sledeće podatke: </p>
	<p>1) poslovno ime i adresu izvoznika; </p>
	<p>2) poslovno ime i adresu krajnjeg korisnika NVO; </p>
	<p>3) poslovno ime i adresu posrednika, ukoliko postoji;</p>
	<p>4) opis, količinu i krajnju namenu NVO; </p>
	<p>5) potpis, ime i funkciju ovlašćenog lica;</p>
	<p>6) državu krajnjeg odredišta; </p>
	<p>7) izjavu da se NVO neće koristiti u svrhe koje nisu navedene u potvrdi;</p>
	<p>8) izjavu da se NVO neće reeksportovati ili staviti na raspolaganje trećem licu bez pisanog odobrenja nadležnog ministarstva države isporučioca ili porekla robe, ili ako se država porekla NVO saglasi da tu izjavu da nadležni organ države krajnjeg korisnika;</p>
	<p>9) overu nadležnog organa o autentičnosti krajnjeg korisnika u skladu sa nacionalnom praksom;</p>
	<p>10) broj i datum izdavanja.</p>
	<p class="bold">Sertifikati</p>
	<p class="clan">Član 15.</p>
	<p>Ministarstvo na zahtev podnosioca izdaje Sertifikat krajnjeg korisnika (End User Certificate) i Međunarodni uvozni sertifikat (International Import Certificate).</p>
	<p>Ministarstvo na zahtev uvoznika izdaje potvrdu o dostavi NVO (Delivery Verification Certificate).</p>
	<p>Ministarstvo propisuje obrasce i sadržaj zahteva za izdavanje i obrasce sertifikata i potvrde iz st. 1. i 2. ovog člana.</p>
	<p>Ministarstvo ili krajnji korisnik može, izuzetno, da overi i Sertifikat krajnjeg korisnika propisan od strane države izvoznika, ako propisi zemlje u koju se NVO izvozi to zahtevaju.</p>
	<p>Кopiju sertifikata iz stava 4. ovog člana uvoznik je dužan da dostavi uz zahtev za izdavanje dozvole.</p>
	<p class="bold">Odlučivanje o zahtevu za izdavanje dozvole</p>
	<p class="clan">Član 16. </p>
	<p>Ministarstvo kompletan zahtev za izdavanje dozvole dostavlja na saglasnost ministarstvu nadležnom za poslove odbrane, ministarstvu nadležnom za spoljne poslove i ministarstvu nadležnom za unutrašnje poslove, kao i organu državne uprave nadležnom za poslove nacionalne bezbednosti.</p>
	<p>Ministarstvo može, u zavisnosti od vrste NVO na koje se zahtev odnosi, zatražiti mišljenje i od drugih ministarstava, posebnih organizacija i agencija nadležnih u odgovarajućoj oblasti. 
	</p>
	<p>Ako neki od organa iz stava 1. ovog člana ne da saglasnost, o izdavanju dozvole odlučuje Vlada.</p>
	<p>Ministarstvo može u postupku odlučivanja o zahtevu iz stava 1. ovog člana obaviti konsultacije sa drugim organima, organizacijama i agencijama nadležnim za primenu ovog zakona.</p>
	<p>Ministarstvo odlučuje o izdavanju dozvole u roku od 30 dana od dana uredno podnetog zahteva. 
	</p>
	<p class="bold">Razmatranje zahteva za izdavanje dozvole</p>
	<p class="clan">Član 17.</p>
	<p>Ministarstvo i organi iz člana 16. stav 1. ovog zakona, prilikom odlučivanja o izdavanju dozvole iz člana 12. ovog zakona razmatraju da li izvoz ili uvoz NVO, odnosno pružanje brokerske usluge i tehničke pomoći u vezi sa NVO:</p>
	<p>1) ugrožava poštovanje međunarodnih obaveza Republike Srbije, koje proističu iz članstva u Ujedinjenim nacijama, posebno u odnosu na sankcije usvojene od strane Saveta bezbednosti Ujedinjenih nacija, Organizaciji za evropsku bezbednost i saradnju i drugim međunarodnim organizacijama koje obavezuju Republiku Srbiju, kao i sporazuma o zabrani širenja oružja za masovno uništavanje i drugih međunarodnih sporazuma;</p>
	<p>2) ugrožava poštovanje ljudskih prava u zemlji krajnjeg odredišta ili doprinosi da ta zemlja krši međunarodno priznate odredbe humanitarnog prava, kao i međunarodnog prava ljudskih prava;</p>
	<p>3) omogućava izbijanje ili nastavak oružanih i drugih sukoba u državi krajnje upotrebe NVO;</p>
	<p>4) ugrožava očuvanje regionalnog mira, bezbednosti i stabilnosti;</p>
	<p>5) ugrožava bezbednost ili odbrambene interese Republike Srbije;</p>
	<p>6) je suprotan spoljnopolitičkom ili ekonomskom interesu Republike Srbije;</p>
	<p>7) ima negativan uticaj na odnos države krajnjeg korisnika prema međunarodnoj zajednici, posebno njen odnos prema terorizmu, međunarodno organizovanom kriminalu i poštovanju međunarodnog prava;</p>
	<p>8) doprinosi riziku preusmeravanja NVO ili reeksporta pod nepoželjnim uslovima;</p>
	<p>9) da li izvoz NVO odgovara tehničkim kapacitetima države prijema;</p>
	<p>10) da li priloženi dokumenti odgovaraju krajnjoj nameni NVO navedenoj u zahtevu.</p>
	<p class="bold">Važenje dozvole</p>
	<p class="clan">Član 18.</p>
	<p>Dozvola se izdaje na period do jedne godine.</p>
	<p>Izuzetno od stava 1. ovog člana, ako realizacija posla traje duže od godinu dana, dozvola se može izdati na rok za okončanje posla predviđen ugovorom.</p>
	<p>U slučaju iz stava 2. ovog člana, imalac dozvole je dužan da jedanput godišnje izveštava Ministarstvo o realizaciji posla. 
	</p>
	<p>Izveštaj iz stava 3. ovog člana imalac dozvole je dužan da dostavi Ministarstvu u roku od 15 dana po isteku svake godine od datuma izdavanja dozvole.</p>
	<p class="bold">Izuzeća</p>
	<p class="clan">Član 19.</p>
	<p>Ministarstvo može izuzetno od odredaba čl. 16–18. ovog zakona, po posebnoj proceduri izdati dozvolu za izvoz ili uvoz NVO, bez pribavljanja saglasnosti iz člana 16. stav 1. ovog zakona, ako se: 
	</p>
	<p>1) izvozi ili uvozi NVO koji pripadaju bezbednosnim ili odbrambenim snagama Republike Srbije, odnosno bezbednosnim ili odbrambenim snagama druge države, koji ulaze na, prelaze preko, ili izlaze sa carinske teritorije Republike Srbije radi:</p>
	<p>(1) ispunjavanja obaveza Republike Srbije koje proističu iz međunarodnih sporazuma i članstva u međunarodnim organizacijama;</p>
	<p>(2) učešća u multinacionalnim operacijama;</p>
	<p>(3) učešća na međunarodnim vežbama, koje se izvode na ili van teritorije Republike Srbije.</p>
	<p>2) izvozi ili uvozi NVO u cilju pružanja humanitarne pomoći ili donacije u hitnim slučajevima.</p>
	<p>Uz zahtev za izdavanje dozvole za realizaciju aktivnosti iz stava 1. ovog člana prilaže se izjava krajnjeg korisnika ili drugi dokument koji potvrđuje namenu NVO, odnosno odluka nadležnog organa o prijemu ili pružanju humanitarne pomoći ili donacije.</p>
	<p>Ministarstvo dozvolu iz stava 1. ovog člana izdaje u roku od 24 sata od dana prijema izjave krajnjeg korisnika, odnosno drugog dokumenta kojim se potvrđuje namena NVO. 
	</p>
	<p class="bold">Nekomercijalni izvoz i uvoz</p>
	<p class="clan">Član 20. </p>
	<p>Nekomercijalni izvoz i uvoz vrši se na osnovu dozvole koju izdaje Ministarstvo u skladu sa posebnom procedurom.</p>
	<p>Izvoz i uvoz NVO po osnovu nasleđa, poklona ili vlasništva, mogu izvršiti fizička lica na osnovu dozvole Ministarstva u skladu sa posebnom procedurom.</p>
	<p>Ministarstvo bliže propisuje način izdavanja dozvola po posebnoj proceduri.</p>
	<p class="bold">Odbijanje zahteva za izdavanje dozvole</p>
	<p class="clan">Član 21.</p>
	<p>Ministarstvo rešenjem odbija zahtev za izdavanje dozvole ako utvrdi:</p>
	<p>1) da organi iz člana 16. stav 1. ovog zakona nisu dali saglasnost, ili Vlada odluči da se ne izda dozvola;</p>
	<p>2) da postoje uslovi propisani članom 17. stav 1. tač. 1)–6) ovog zakona;</p>
	<p>3) da NVO ne odgovara podacima navedenim u zahtevu;</p>
	<p>4) da su podaci navedeni u zahtevu nepotpuni, nekompletni ili netačni;</p>
	<p>5) da izvoznik tehnologije nema saglasnost propisanu članom 11. ovog zakona.</p>
	<p class="bold">Oduzimanje dozvole</p>
	<p class="clan">Član 22.</p>
	<p>Ministarstvo rešenjem oduzima dozvolu, ako: </p>
	<p>1) izvoznik, uvoznik, broker i pružalac tehničke pomoći ne postupa u skladu sa dozvolom; 
	</p>
	<p>2) utvrdi da je dozvola izdata na osnovu netačnih ili nepotpunih podataka;</p>
	<p>3) je lice brisano iz Registra.</p>
	<p>Ministarstvo može doneti rešenje o privremenom oduzimanju dozvole ako, na osnovu sopstvenih informacija ili informacija dobijenih od organa iz člana 16. stav 1. ovog zakona sazna da je neophodno izvršiti dodatne provere podataka iz dozvole.</p>
	<p>U slučaju iz st. 1. i 2. ovog člana, Republika Srbija nije odgovorna za moguću štetu prouzrokovanu oduzimanjem dozvole.</p>
	<p class="bold">Prestanak važenja dozvole </p>
	<p class="clan">Član 23.</p>
	<p>Ministarstvo donosi rešenje o prestanku važenja dozvole, ako:</p>
	<p>1) Savet bezbednosti Ujedinjenih nacija ili druga međunarodna organizacija čiji je Republika Srbija član, uvede restriktivne mere prema državi za koju je dozvola izdata ili dođe do drugih promenjenih okolnosti koje mogu uticati na spoljno-politički položaj ili odbrambene interese zemlje;</p>
	<p>2) utvrdi da jedan ili više uslova na osnovu kojih je izdata dozvola više ne postoji.</p>
	<p>U slučaju iz stava 1. ovog člana, Republika Srbija nije odgovorna za moguću štetu prouzrokovanu prestankom važenja dozvole. 
	</p>
	<p class="bold">Izmena dozvole</p>
	<p class="clan">Član 24.</p>
	<p>Ministarstvo može po sopstvenoj inicijativi ili na zahtev izvoznika, uvoznika, brokera i pružaoca tehničke pomoći rešenjem izmeniti podatke u dozvoli.</p>
	<p>Ministarstvo će u slučaju da je tražena bitna izmena, a u zavisnosti od konkretnih okolnosti, zatražiti ponovnu saglasnost ministarstava i organa iz člana 16. stav 1. ovog zakona. 
	</p>
	<p>U slučaju iz stava 1. ovog člana, Republika Srbija nije odgovorna za moguću štetu prouzrokovanu izmenom dozvole. 
	</p>
	<p class="bold">Кonačnost rešenja</p>
	<p class="clan">Član 25. </p>
	<p>Rešenje iz čl. 21–24. ovog zakona je konačno. </p>
	<p class="bold">Izvozna ograničenja i ponovni izvoz</p>
	<p class="clan">Član 26.</p>
	<p>Ako je izvozna dozvola izdata pod posebnim uslovima, izvoznik je dužan da Ministarstvu dostavi dokaz da je o tome upoznao kupca, odnosno krajnjeg korisnika NVO.</p>
	<p>Ako krajnji korisnik NVO, koji su izvezeni iz Republike Srbije pod posebnim uslovima, zatraži saglasnost Ministarstva za ponovni izvoz ili dalju prodaju NVO, saglasnost se može dati po proceduri propisanoj za izdavanje dozvole iz člana 16. ovog zakona.</p>
	<p>Ako krajnji korisnik NVO, koji su uvezeni u Republiku Srbiju pod posebnim uslovom zabrane ponovnog izvoza bez prethodne saglasnosti države porekla ili prodavca NVO namerava da izvrši ponovni izvoz NVO dužan je da uz zahtev za izdavanje dozvole Ministarstvu dostavi dokaz da je postupio u skladu sa datim uslovom. 
	</p>
	<p class="bold">Obaveze izvoznika, uvoznika, brokera i pružaoca tehničke pomoći 
	</p>
	<p class="clan">Član 27. </p>
	<p>Izvoznik, uvoznik, broker i pružalac tehničke pomoći u smislu ovog zakona dužan je da: 
	</p>
	<p>1) vodi posebnu evidenciju i čuva dokumentaciju najmanje 10 godina od dana završetka posla izvoza ili uvoza, odnosno pružanja brokerske usluge ili usluge tehničke pomoći;</p>
	<p>2) odmah, a najkasnije u roku od 15 dana od dana nastanka promene, obavesti Ministarstvo o nastaloj promeni vezanoj za konkretan izvoz i uvoz NVO ili pružanja usluge;</p>
	<p>3) u roku od 15 dana od dana izvršenog posla, pisanim putem obavesti Ministarstvo o izvršenom poslu i o tome dostavi odgovarajuću dokumentaciju;</p>
	<p>4) Ministarstvu vrati izdatu dozvolu ako ista nije realizovana, najkasnije u roku od 15 dana od dana isteka njenog važenja;</p>
	<p>5) dostavi, na zahtev Ministarstva, potvrdu izdatu od države krajnjeg odredišta ili krajnjeg korisnika kojom se potvrđuje prijem izvezenog NVO;</p>
	<p>6) dostavi prethodnu saglasnost države porekla ili prodavca NVO, u slučaju ponovnog izvoza NVO uvezenog pod posebnim uslovom.</p>
	<p class="bold">Godišnji izveštaj</p>
	<p class="clan">Član 28. </p>
	<p>Ministarstvo vodi evidenciju o izdatim, oduzetim, izmenjenim i dozvolama koje su prestale da važe, o realizaciji izdatih dozvola, o odbijenim zahtevima za izdavanje dozvole, kao i licima koja su prekršila odredbe ovog zakona.</p>
	<p>Ministarstvo mesečno obaveštava organe iz člana 16. stav 1. ovog zakona, kao i ministarstvo nadležno za poslove finansija – Upravu carina o izdatim, oduzetim, izmenjenim i dozvolama koje su prestale da važe, kao i odbijenim zahtevima za izdavanje dozvole. 
	</p>
	<p>Ministarstvo priprema godišnji izveštaj o realizaciji poslova izvoza i uvoza NVO i pružanju usluga i dostavlja ga Vladi. 
	</p>
	<p>Vlada, pošto usvoji izveštaj iz stava 3. ovog člana, dostavlja ga Narodnoj skupštini. 
	</p>
	<p>Usvojeni izveštaj iz stava 3. ovog člana, objavljuje se u „Službenom glasniku Republike Srbije”. 
	</p>
	<p class="bold">Razmena informacija</p>
	<p class="clan">Član 29.</p>
	<p>Ministarstvo razmenjuje informacije o izvozu i uvozu NVO, brokerskim uslugama i pruženoj tehničkoj pomoći sa drugim državama i međunarodnim organizacijama, u skladu sa međunarodnim obavezama Republike Srbije.</p>
	<p class="clan">IV. TRANSPORT I TRANZIT NVO</p>
	<p class="bold">Transport</p>
	<p class="clan">Član 30. </p>
	<p>Transport NVO kopnenim i vodenim putem vrši se na osnovu odobrenja ministarstva nadležnog za unutrašnje poslove, izdatog na osnovu dozvole Ministarstva i saglasnosti ministarstva nadležnog za spoljne poslove i ministarstva nadležnog za poslove odbrane.</p>
	<p>Transport NVO vazdušnim putem vrši se na osnovu odobrenja Direktorata civilnog vazduhoplovstva Republike Srbije, izdatog na osnovu dozvole Ministarstva i saglasnosti ministarstva nadležnog za spoljne poslove i ministarstva nadležnog za poslove odbrane.</p>
	<p class="bold">Tranzit</p>
	<p class="clan">Član 31.</p>
	<p>Tranzit NVO kopnenim i vodenim putem od carinarnice ulaska do carinarnice izlaska vrši se na osnovu odobrenja ministarstva nadležnog za unutrašnje poslove, uz saglasnost ministarstva nadležnog za spoljne poslove i ministarstva nadležnog za poslove odbrane. Ministarstvo nadležno za unutrašnje poslove razmatra zahtev za izdavanja odobrenja za tranzit NVO kopnenim i vodeni putem na osnovu kriterijuma iz člana 17. ovog zakona.</p>
	<p>Tranzit NVO vazdušnim putem, koji uključuje prevoz NVO vazduhoplovima preko teritorije Republike Srbije, sa sletanjem ili bez sletanja na teritoriju Republike Srbije (prelet), vrši se na osnovu odobrenja Direktorata civilnog vazduhoplovstva Republike Srbije, uz saglasnost ministarstva nadležnog za spoljne poslove i ministarstva nadležnog za poslove odbrane. 
	</p>
	<p class="bold">Mere obezbeđenja</p>
	<p class="clan">Član 32.</p>
	<p>Pri transportu i tranzitu NVO preduzimaju se potrebne mere obezbeđenja.</p>
	<p>Transport i tranzit NVO kopnenim i vodenim putem od carinarnice ulaska do carinarnice izlaska vrši se uz naoružanu pratnju.</p>
	<p class="clan">V. NADZOR</p>
	<p class="bold">Stalni nadzor</p>
	<p class="clan">Član 33. </p>
	<p>Ministarstvo vrši nadzor nad sprovođenjem uvoza i izvoza NVO, pružanjem brokerskih usluga i tehničke pomoći, kao i nad sprovođenjem propisa donetih na osnovu ovog zakona, u saradnji sa ministarstvom nadležnim za poslove odbrane, ministarstvom nadležnim za unutrašnje poslove i ministarstvom nadležnim za spoljne poslove, kao i organom državne uprave nadležnim za poslove nacionalne bezbednosti. U slučaju potrebe, Ministarstvo sarađuje i sa drugim ministarstvima, agencijama i posebnim organizacijama nadležnim u odgovarajućoj oblasti.</p>
	<p>Carinski organi, organi službi bezbednosti i nadležni inspekcijski organi u okviru svojih ovlašćenja sprovode stalnu kontrolu nad vršenjem poslova u smislu stava 1. ovog člana. 
	</p>
	<p class="bold">Obaveze omogućavanja vršenja nadzora</p>
	<p class="clan">Član 34. </p>
	<p>Izvoznik, uvoznik, broker ili pružalac tehničke pomoći, kao i lice koje se bavi transportom ili tranzitom u smislu ovog zakona dužan je nadležnim organima iz člana 33. ovog zakona da omogući uvid radi nadzora u svim fazama prometa, transporta, tranzita i skladištenja NVO.</p>
	<p>Izvoznik, uvoznik, broker ili pružalac tehničke pomoći u smislu ovog zakona, kao i lice koje nabavlja i čuva NVO, preduzima sve potrebne mere u cilju sprečavanja nestanka ili oštećenja NVO. 
	</p>
	<p>U slučaju nestanka ili oštećenja NVO, lice iz stava 2. ovog člana odmah obaveštava ministarstvo nadležno za unutrašnje poslove, a Ministarstvo u roku od 24 sata od momenta nestanka ili oštećenja NVO.</p>
	<p>Izvoznik, uvoznik, broker i pružalac tehničke pomoći, u smislu ovog zakona dužan je da čuva dokumentaciju o prometu NVO najmanje 10 godina po obavljenom poslu, da omogući izvršenje kontrole i nadzora i obezbedi potrebnu pomoć u njenom sprovođenju i da se pridržava uslova navedenih u dozvoli.</p>
	<p class="bold">Provera</p>
	<p class="clan">Član 35.</p>
	<p>Ako postoji opravdana sumnja da izvoznik, uvoznik, broker ili pružalac tehničke pomoći namerava da koristi NVO za namene koje nisu navedene u dozvoli, Ministarstvo može tražiti da drugi organi iz člana 33. ovog zakona u okviru svojih ovlašćenja izvrše proveru.</p>
	<p>O rezultatima izvršene provere iz stava 1. ovog člana drugi organi sačinjavaju zapisnik i pismeno izveštavaju Ministarstvo u roku od 15 dana od dana izvršenja provere.</p>
	<p>Izvoznik, uvoznik, broker ili pružalac tehničke pomoći koji je proveravan ima pravo da se upozna sa sadržinom zapisnika.</p>
	<p class="bold">Prekid carinskog postupka </p>
	<p class="clan">Član 36.</p>
	<p>Tokom vršenja carinske kontrole NVO koja je predmet izvoza i uvoza u smislu ovog zakona, carinski organi mogu, u okviru svojih nadležnosti, prekinuti sprovođenje carinskog postupka NVO, o čemu će odmah obavestiti Ministarstvo. 
	</p>
	<p class="bold">Obaveze carinskih organa i organa unutrašnjih poslova</p>
	<p class="clan">Član 37.</p>
	<p>Obaveze carinskih organa u sprovođenju odredaba ovog zakona propisuje ministarstvo nadležno za poslove finansija.</p>
	<p>Obaveze organa unutrašnjih poslova u sprovođenju odredaba ovog zakona propisuje ministarstvo nadležno za unutrašnje poslove.</p>
	<p class="clan">VI. КAZNENE ODREDBE</p>
	<p class="bold">Prekršaji</p>
	<p class="clan">Član 38. </p>
	<p>Pravno lice i preduzetnik koji obavlja poslove izvoza, uvoza, pružanja brokerskih usluga, pružanja tehničke pomoći, transporta i tranzita, kazniće se novčanom kaznom u visini do dvadesetostrukog iznosa vrednosti robe, odnosno usluge koja je predmet prekršaja, s tim da ne prelazi petostruki iznos najvećih novčanih kazni propisanih Zakonom o prekršajima, ako:</p>
	<p>1) postupa suprotno zabrani propisanoj članom 6. ovog zakona;</p>
	<p>2) daje lažne izjave ili izostavi bitne činjenice u postupku izdavanja dozvole, odnosno u toku realizacije posla po izdatoj dozvoli u skladu sa čl. 13–16. ovog zakona;</p>
	<p>3) Ministarstvu u propisanom roku ne dostavi sve promene podataka neophodne za upis u Registar u skladu sa članom 7. ovog zakona;</p>
	<p>4) ne vodi posebnu evidenciju o izvozu i uvozu NVO i pruženim uslugama i ne čuva dokumentaciju u roku propisanim ovim zakonom u skladu sa članom 27. stav 1. tačka 1) ovog zakona;</p>
	<p>5) ne obavesti Ministarstvo odmah, a najkasnije u roku od 15 dana, pisanim putem, o svakoj promeni vezanoj za konkretan posao izvoza i uvoza NVO i pruženim uslugama u skladu sa članom 27. stav 1. tačka 2) ovog zakona;</p>
	<p>6) ne obavesti Ministarstvo pisanim putem o izvršenom poslu i ne dostavi odgovarajuću dokumentaciju o tome u roku od 15 dana nakon izvršenog posla izvoza i uvoza NVO i pruženim uslugama u skladu sa članom 27. stav 1. tačka 3) ovog zakona;</p>
	<p>7) ne vrati Ministarstvu dozvolu koja nije realizovana u roku od 15 dana od dana isteka njene važnosti u skladu sa članom 27. stav 1. tačka 4) ovog zakona;</p>
	<p>8) na zahtev Ministarstva ne dostavi potvrdu, izdatu od strane nadležnog organa države krajnjeg odredišta ili krajnjeg korisnika kojom se potvrđuje prijem NVO u skladu sa članom 27. stav 1. tačka 5) ovog zakona;</p>
	<p>9) ne dostavi prethodnu saglasnost države porekla ili prodavca NVO u skladu sa članom 27. stav 1. tačka 6) ovog zakona;</p>
	<p>10) ne pribavi sve neophodne saglasnosti, odobrenja i dozvole za transport i tranzit NVO u smislu čl. 30. i 31. ovog zakona;</p>
	<p>11) ne preduzme sve neophodne mere u cilju sprečavanja nestanka ili oštećenja NVO u skladu sa članom 34. stav 2. ovog zakona;</p>
	<p>12) ne obavesti odmah, a najkasnije u roku od 24 sata, Ministarstvo o nestanku ili oštećenju NVO u skladu sa članom 34. stav 3. ovog zakona.</p>
	<p>Za prekršaje iz stava 1. ovog člana kazniće se i odgovorno lice u pravnom licu novčanom kaznom u iznosu do 150.000 dinara. 
	</p>
	<p>Za prekršaje iz stava 1. tač. 1) do 3) ovog člana, pored novčane kazne, može se izreći i zaštitna mera zabrane pravnom licu da obavlja izvoz, odnosno uvoz NVO, pružanje brokerskih usluga i tehničke pomoći.</p>
	<p>Za prekršaje iz stava 1. tač. 1) do 3) ovog člana, pored novčane kazne, može se izreći i zaštitna mera zabrane odgovornom licu da obavlja izvoz, odnosno uvoz NVO, pružanje brokerskih usluga i tehničke pomoći. 
	</p>
	<p>Za prekršaje iz stava 1. tač. 1) do 3) ovog člana, pored novčane kazne, preduzetniku se može izreći i zaštitna mera zabrane obavljanja izvoza, odnosno uvoza NVO, pružanja brokerskih usluga i tehničke pomoći.</p>
	<p>Zaštitna mera iz stava 3. ovog člana se izriče u trajanju do tri godine i počinje da se primenjuje od dana pravnosnažnosti presude. 
	</p>
	<p>Zaštitna mera iz stava 4. ovog člana se izriče u trajanju do jedne godine i počinje da se primenjuje od dana pravnosnažnosti presude.</p>
	<p>Zaštitna mera iz stava 5. ovog člana se izriče u trajanju do tri godine i počinje da se primenjuje od dana pravnosnažnosti presude. 
	</p>
	<p class="clan">VII. PRELAZNE I ZAVRŠNE ODREDBE</p>
	<p class="clan">Član 39.</p>
	<p>Prava iz pojedinačnih akata koja su doneli nadležni organi, a nisu u celini iskorišćena ili su delimično iskorišćena do dana početka primene ovog zakona, mogu se iskoristiti u rokovima utvrđenim tim aktima. 
	</p>
	<p class="clan">Član 40.</p>
	<p>Podzakonski akti za sprovođenje ovog zakona biće doneti u roku od šest meseci od dana stupanja na snagu ovog zakona.</p>
	<p>Do donošenja akta iz stava 1. ovog člana primenjivaće se podzakonski akti doneti u skladu sa Zakonom o spoljnoj trgovini naoružanjem, vojnom opremom i robom dvostruke namene („Službeni list SCG”, br. 7/05 i 8/05 – ispravka i „Službeni glasnik RS”, broj 95/13 – dr. zakon) ukoliko nisu u suprotnosti sa ovim zakonom.</p>
	<p class="clan">Član 41.</p>
	<p>Stupanjem na snagu ovoga zakona prestaje da važi Zakon o spoljnoj trgovini naoružanjem, vojnom opremom i robom dvostruke namene u delu koji se odnosi na naoružanje i vojnu opremu („Službeni list SCG”, br. 7/05 i 8/05 – ispravka). 
	</p>
	<p>Stupanjem na snagu ovog zakona, u članu 19. stav 1. Zakona o stranim ulaganjima („Službeni list SRJ”, br. 3/02 i 5/03), reč: „i prometa” briše se. 
	</p>
	<p class="clan">Član 42.</p>
	<p>Ovaj zakon stupa na snagu osmog dana od dana objavljivanja u „Službenom glasniku Republike Srbije”. 
	</p>

