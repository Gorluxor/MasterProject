

<link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
	<meta http-equiv="content-type" content="text/html;charset=utf-8">
	<title>Zakon</title>
<style type="text/css">
.auto-style1 {
	text-align: center;
}
</style>


	<div class="story">
			<p class="odluka-zakon">ZAКON</p>
			<p class="odluka-zakon">o Fondu za nauku Republike Srbije</p>
			<p class="auto-style1">"Službeni glasnik RS", broj 95 od 8. decembra 
			2018.</p>
			<p class="clan">I. OSNOVNE ODREDBE</p>
			<p class="clan">Član 1.</p>
			<p class="Basic-Paragraph">Ovim zakonom uređuje se osnivanje i rad Fonda za nauku (u daljem tekstu: Fond), u cilju obezbeđivanja uslova za kontinuirani razvoj naučnoistraživačkih i razvojnih aktivnosti u Republici Srbiji, neophodnih za napredak društva zasnovanog na znanju. </p>
			<p class="clan">Član 2.</p>
			<p class="Basic-Paragraph">Fond kroz svoje delovanje omogućava razvoj naučnih istraživanja i primenu njihovih rezultata radi bržeg društvenog, tehnološkog, kulturnog i ekonomskog razvoja Republike Srbije. </p>
			<p class="Basic-Paragraph">Fond obezbeđuje finansijska sredstva i pruža stručnu podršku istraživačima iz akreditovanih naučnoistraživačkih organizacija u realizaciji naučnih projekata (u daljem tekstu: projekti) u okviru programa Fonda utvrđenih ovim zakonom (u daljem tekstu: programi).</p>
			<p class="clan">Član 3. </p>
			<p class="Basic-Paragraph">Naučnoistraživačke i razvojne aktivnosti realizuju se preko naučnih, tehnoloških i razvojnih programa u okviru kojih se realizuju projekti, radi ostvarivanja ciljeva sadržanih u strategiji naučnog i tehnološkog razvoja Republike Srbije. </p>
			<p class="Basic-Paragraph">Finansiranje projekata sprovodi se na način koji obezbeđuje konkurentnost i kvalitet rezultata, efikasnost primene istraživanja, otvorenost i dostupnost rezultata programa i projekata, kao i razvoj naučnih kadrova, integraciju u međunarodne naučne i tehnološke projekte i sisteme, saradnju sa naučnom dijasporom, privrednim sektorom i uređivanje svojinskih prava na rezultatima istraživanja, zaštita intelektualne svojine i autorskih prava, kao i zaštitu podataka.</p>
			<p class="Basic-Paragraph">Programima Fonda u okviru kojih se realizuju projekti putem javnih poziva, obezbeđuje se visok naučni nivo i inovativnost rezultata, konkurentnost na međunarodnom nivou i relevantnost u odnosu na izazove društva u celini.</p>
			<p class="clan">II. PRAVNI POLOŽAJ FONDA</p>
			<p class="clan">Član 4.</p>
			<p class="Basic-Paragraph">Osnivač Fonda je Republika Srbija. </p>
			<p class="Basic-Paragraph">Fond ima svojstvo pravnog lica, koje stiče upisom u sudski registar. </p>
			<p class="Basic-Paragraph">Fond posluje pod nazivom: Fond za nauku Republike Srbije.</p>
			<p class="Basic-Paragraph">Naziv Fonda u međunarodnoj korespodenciji je: „Science Fund of The Republic of Serbia”.</p>
			<p class="Basic-Paragraph">Sedište Fonda je u Beogradu.</p>
			<p class="clan">Član 5.</p>
			<p class="Basic-Paragraph">Sredstva za osnivanje i rad Fonda obezbeđuju se iz budžeta Republike Srbije.</p>
			<p class="Basic-Paragraph">Fond počinje sa radom danom upisa u sudski registar. </p>
			<p class="clan">III. POSLOVI FONDA</p>
			<p class="clan">Član 6. </p>
			<p class="Basic-Paragraph">Fond obavlja poslove u vezi sa finansiranjem pripreme, realizacije i razvoja programa, projekata i drugih aktivnosti u oblasti sprovođenja naučnoistraživačke politike.</p>
			<p class="Basic-Paragraph">Fond obavlja sledeće poslove:</p>
			<p class="Basic-Paragraph">1) realizuje programe iz člana 20. ovog zakona;</p>
			<p class="Basic-Paragraph">2) obezbeđuje finansiranje naučnoistraživačkih projekata preko javnih poziva u okviru programa, a u cilju obezbeđivanja kontinuiteta razvoja nauke i naučnog kadra, kao i opšteg razvoja društva. Javnim pozivom utvrđuje se: pravo učešća, rok za podnošenje prijave, uslovi i vreme za realizaciju projekta, kao i druga pitanja od značaja za sprovođenje javnog poziva;</p>
			<p class="Basic-Paragraph">3) sprovodi proceduru evaluacije predloga projekata prispelih na javne konkurse i javne pozive za realizaciju programa Fonda, kao i praćenje i ocenjivanje projekata finansiranih od strane Fonda;</p>
			<p class="Basic-Paragraph">4) upravlja bazama podataka o programima, projektima i drugim aktivnostima u oblasti koje Fond finansira;</p>
			<p class="Basic-Paragraph">5) obezbeđuje finansijsku i drugu podršku projektima međunarodne saradnje;</p>
			<p class="Basic-Paragraph">6) određuje i sprovodi posebne programe za unapređenje uslova rada i razvoja naučnih kadrova;</p>
			<p class="Basic-Paragraph">7) realizuje infrastrukturne programe u cilju dodatnog jačanja kapaciteta naučnoistraživačkih organizacija (NIO) u skladu sa strategijom naučnog i tehnološkog razvoja, pametnom specijalizacijom (RIS3) i mapom puta za istraživačke infrastrukture;</p>
			<p class="Basic-Paragraph">8) sarađuje sa Fondom za inovacionu delatnost i drugim privrednim subjektima u specifičnim programima vezanim za oblast inovacija i saradnje sa privredom;</p>
			<p class="Basic-Paragraph">9) sprovodi aktivnosti promocije nauke i rezultata istraživanja u cilju podizanja opšte društvene svesti o značaju nauke;</p>
			<p class="Basic-Paragraph">10) angažuje treća lica iz zemlje i inostranstva kao članove stručnih tela u skladu sa zakonom.</p>
			<p class="clan">IV. FINANSIRANJE FONDA</p>
			<p class="clan">Član 7.</p>
			<p class="Basic-Paragraph">Finansiranje Fonda se ostvaruje iz:</p>
			<p class="Basic-Paragraph">1) sredstava budžeta Republike Srbije;</p>
			<p class="Basic-Paragraph">2) donacija, priloga, poklona i pomoći;</p>
			<p class="Basic-Paragraph">3) sredstava ostvarenih po osnovu realizacije projekata sa privredom;</p>
			<p class="Basic-Paragraph">4) sredstava iz drugih izvora, fondova i drugih organizacija;</p>
			<p class="Basic-Paragraph">5) prihoda od upravljanja slobodnim novčanim sredstvima Fonda, izuzev sredstava iz tačke 1) ovog člana; </p>
			<p class="Basic-Paragraph">6) sredstava ostvarenih po osnovu realizacije odnosno primene rezultata naučnoistraživačkih aktivnosti čiji je razvoj Fond finansirao, a u skladu sa ugovorom određenim pravima na intelektualnu i drugu svojinu;</p>
			<p class="Basic-Paragraph">7) drugih izvora, u skladu sa zakonom.</p>
			<p class="Basic-Paragraph">Prihodi se mogu koristiti prema godišnjem finansijskom planu Fonda koji usvaja Upravni odbor Fonda. </p>
			<p class="Basic-Paragraph">Godišnji finansijski plan Fonda dostavlja se na saglasnost ministarstvu nadležnom za naučnoistraživačku delatnost, najkasnije u roku od 15 dana od dana usvajanja akta o budžetu Republike Srbije.</p>
			<p class="Basic-Paragraph">Finansijska godina počinje 1. januara i završava se 31. decembra svake godine. </p>
			<p class="clan">V. SREDSTVA FONDA</p>
			<p class="clan">Član 8.</p>
			<p class="Basic-Paragraph">Sredstva Fonda omogućavaju finansiranje realizacije programa Fonda i koriste se za finansiranje naučnoistraživačke delatnosti.</p>
			<p class="Basic-Paragraph">Fond u obavljanju svojih poslova, a naročito u planiranju i korišćenju sredstava, primenjuje principe objektivnosti i odgovornosti, međunarodno priznate standarde dobre prakse i javnosti u radu i donošenju odluka.</p>
			<p class="clan">Član 9.</p>
			<p class="Basic-Paragraph">Fond može učestvovati i u sufinansiranju naučnoistraživačkih programa, projekata i drugih aktivnosti ako ih organizuju i finansiraju međunarodne organizacije, finansijske institucije i tela nadležna za naučnoistraživački rad ili druga strana i domaća pravna i fizička lica, u skladu sa strategijom koja se odnosi na naučni i tehnološki razvoj, uz saglasnost ministarstva nadležnog za naučnoistraživačku delatnost.</p>
			<p class="clan">VI. ORGANI FONDA</p>
			<p class="clan">Član 10.</p>
			<p class="Basic-Paragraph">Organi Fonda su: Nadzorni odbor, Upravni odbor, direktor i Naučni savet Fonda. </p>
			<p class="clan">Član 11.</p>
			<p class="Basic-Paragraph">Nadzorni odbor ima predsednika i dva člana koje imenuje i razrešava Vlada, na predlog ministarstva nadležnog za naučnoistraživačku delatnost, na period od četiri godine, od kojih su najmanje dva člana ekonomsko-finansijske struke. Nadzorni odbor prati materijalno-finansijsko poslovanje Fonda i godišnji izveštaj dostavlja ministru nadležnom za naučnoistraživačku delatnost.</p>
			<p class="clan">Član 12.</p>
			<p class="Basic-Paragraph">Upravni odbor ima predsednika i četiri člana koje imenuje i razrešava Vlada, na predlog ministarstva nadležnog za naučnoistraživačku delatnost. Članovi Upravnog odbora moraju da imaju međunarodno iskustvo u poslovima obuhvaćenim ovim zakonom kao i iskustvo u upravljačkim poslovima i najmanje 15 godina radnog iskustva.</p>
			<p class="Basic-Paragraph">Mandat članova Upravnog odbora je četiri godine, sa mogućnošću još jednog imenovanja. Članovi Upravnog odbora ne mogu se prijavljivati, niti učestvovati u projektima i programima Fonda za vreme trajanja njihovog članstva u organima Fonda, kao ni godinu dana nakon prestanka tog članstva.</p>
			<p class="clan">Član 13.</p>
			<p class="Basic-Paragraph">Poslovi Upravnog odbora Fonda: </p>
			<p class="Basic-Paragraph">1) donosi statut Fonda; </p>
			<p class="Basic-Paragraph">2) donosi opšte akte Fonda;</p>
			<p class="Basic-Paragraph">3) donosi programe Fonda na predlog Naučnog saveta Fonda;</p>
			<p class="Basic-Paragraph">4) usvaja godišnje programe rada Fonda i finansijske planove Fonda na predlog direktora; </p>
			<p class="Basic-Paragraph">5) usvaja izveštaj o poslovanju i završni račun Fonda; </p>
			<p class="Basic-Paragraph">6) dostavlja ministarstvu nadležnom za naučnoistraživačku delatnost periodične izveštaje o radu Fonda, kao i godišnji izveštaj o poslovanju za prethodnu godinu najkasnije do 31. marta tekuće godine;</p>
			<p class="Basic-Paragraph">7) odlučuje o korišćenju sredstava Fonda u skladu sa uslovima i načinom utvrđenim statutom i programom rada Fonda; </p>
			<p class="Basic-Paragraph">8) donosi poslovnik o svom radu; </p>
			<p class="Basic-Paragraph">9) obavlja i druge poslove u skladu sa zakonom.</p>
			<p class="clan">Član 14.</p>
			<p class="Basic-Paragraph">Direktora Fonda imenuje i razrešava Vlada na predlog Upravnog odbora Fonda, uz prethodno pribavljenu saglasnost ministra nadležnog za naučnoistraživačku delatnost.</p>
			<p class="Basic-Paragraph">Direktor se imenuje na osnovu javnog konkursa na period od četiri godine.</p>
			<p class="Basic-Paragraph">Za direktora Fonda može biti imenovano lice koje ispunjava sledeće uslove:</p>
			<p class="Basic-Paragraph">1) da je punoletno i poslovno sposobno;</p>
			<p class="Basic-Paragraph">2) da ima doktorske akademske studije (akademski naziv doktor nauka), najmanje deset godina radnog iskustva u struci; poznavanje najmanje jednog svetskog jezika i poznavanje rada na računaru;</p>
			<p class="Basic-Paragraph">3) da ima najmanje sedam godina radnog iskustva u upravljačkim poslovima za koje se zahteva najmanje visoko obrazovanje;</p>
			<p class="Basic-Paragraph">4) da nije član organa političke stranke;</p>
			<p class="Basic-Paragraph">5) da nije osuđivano na kaznu zatvora od najmanje šest meseci.</p>
			<p class="Basic-Paragraph">Statutom mogu biti određeni i drugi uslovi koje lice mora da ispuni da bi bilo imenovano za direktora Fonda.</p>
			<p class="Basic-Paragraph">Direktor Fonda je funkcioner koji obavlja javnu funkciju.</p>
			<p class="Basic-Paragraph">Direktor je u radnom odnosu u Fondu sa punim radnim vremenom.</p>
			<p class="clan">Član 15.</p>
			<p class="Basic-Paragraph">Direktor Fonda: </p>
			<p class="Basic-Paragraph">1) predstavlja i zastupa Fond; </p>
			<p class="Basic-Paragraph">2) organizuje i rukovodi radom Fonda; </p>
			<p class="Basic-Paragraph">3) predlaže akte koje donosi Upravni odbor Fonda; </p>
			<p class="Basic-Paragraph">4) predlaže Upravnom odboru godišnji plan rada i finansijske izveštaje Fonda;</p>
			<p class="Basic-Paragraph">5) izvršava odluke Upravnog odbora Fonda; </p>
			<p class="Basic-Paragraph">6) stara se i odgovara za zakonitost rada, korišćenje i raspolaganje sredstvima Fonda; </p>
			<p class="Basic-Paragraph">7) donosi akt o unutrašnjoj organizaciji i sistematizaciji radnih mesta Fonda, u skladu sa zakonom i statutom Fonda;</p>
			<p class="Basic-Paragraph">8) dostavlja resornom ministarstvu tromesečne radne i finansijske izveštaje;</p>
			<p class="Basic-Paragraph">9) stara se o obezbeđivanju nezavisne evaluacije projekata;</p>
			<p class="Basic-Paragraph">10) obavlja i druge poslove utvrđene zakonom i statutom Fonda. </p>
			<p class="Basic-Paragraph">Na akt iz stava 1. tačka 7) ovog člana Fond je obavezan da pribavi saglasnost ministarstva nadležnog za naučnoistraživačku delatnost.</p>
			<p class="clan">VII. NAUČNI SAVET FONDA</p>
			<p class="clan">Član 16.</p>
			<p class="Basic-Paragraph">Naučni savet Fonda je najviše stručno i savetodavno telo Fonda. </p>
			<p class="Basic-Paragraph">Naučni savet Fonda imenuje i razrešava ministar nadležan za naučnoistraživačku delatnost, na osnovu javnog poziva, na period od četiri godine, sa mogućnošću još jednog imenovanja. </p>
			<p class="Basic-Paragraph">Naučni savet Fonda ima petnaest članova, i to: po dva predstavnika iz šest naučnih oblasti (prirodno-matematičke, tehničko-tehnološke, medicinske, biotehničke, društvene i humanističke nauke), dva člana iz privrede i jednog člana na predlog Srpske akademije nauka i umetnosti, s tim da se prilikom imenovanja članova vodi računa o rodnoj ravnopravnosti. Članovi Naučnog saveta Fonda moraju da budu međunarodno priznati u svojoj oblasti nauke. Najmanje dve trećine članova Naučnog saveta mora biti u najvišem naučnom, odnosno nastavnom zvanju.</p>
			<p class="Basic-Paragraph">Članovi Naučnog saveta Fonda ne mogu biti rukovodioci projekata Fonda koje finansira Fond i potpisuju izjavu o nepostojanju sukoba interesa.</p>
			<p class="Basic-Paragraph">Ministarstvo nadležno za naučnoistraživačku delatnost donosi akt kojim se utvrđuju kriterijumi i način finansiranja Naučnog saveta Fonda i stalnih i privremenih stručnih tela, komisija i drugih radnih tela iz člana 17. ovog zakona, kao i naknada za njihov rad.</p>
			<p class="Basic-Paragraph">Naučni savet Fonda: </p>
			<p class="Basic-Paragraph">1) daje mišljenje na godišnji plan rada Fonda;</p>
			<p class="Basic-Paragraph">2) daje mišljenje na uslove javnih poziva za finansiranje projekata;</p>
			<p class="Basic-Paragraph">3) prati sprovođenja godišnje evaluacije rezultata projekata Fonda;</p>
			<p class="Basic-Paragraph">4) usvaja principe za pripremu opštih regulatornih instrumenata Fonda;</p>
			<p class="Basic-Paragraph">5) koordinira i organizuje procedure evaluacije aktivnosti Fonda;</p>
			<p class="Basic-Paragraph">6) vrši evaluaciju istraživačkih i razvojnih aktivnosti u Republici Srbiji, posebno rasta kvaliteta istraživanja i razvoja;</p>
			<p class="Basic-Paragraph">7) usvaja četvorogodišnji razvojni program i odgovarajuće aktivnosti za njihovu realizaciju za oblast nauke i istraživanja;</p>
			<p class="Basic-Paragraph">8) priprema predloge za formulisanje i implementaciju ciljeva i instrumenata istraživačke i razvojne politike;</p>
			<p class="Basic-Paragraph">9) priprema izveštaje o rezultatima istraživačke i razvojne aktivnosti;</p>
			<p class="Basic-Paragraph">10) obavlja druge zadatke u okviru priprema poziva i evaluacionih procedura.</p>
			<p class="clan">Član 17.</p>
			<p class="Basic-Paragraph">Za obavljanje poslova iz svoje nadležnosti Naučni savet Fonda predlaže osnivanje stalnih i privremenih stručnih tela, kao i komisija i drugih radnih tela za obavljanje pojedinačnih stručnih zadataka, uz saglasnost Upravnog odbora Fonda.</p>
			<p class="Basic-Paragraph">Stalna stručna tela su programski odbori koji pripremaju, analiziraju i prate realizaciju programa. Programski odbori predlažu Naučnom savetu Fonda listu projekata koji će biti finansirani u okviru svakog programa.</p>
			<p class="clan">VIII. PROGRAMI FONDA</p>
			<p class="clan">Član 18. </p>
			<p class="Basic-Paragraph">Cilj svakog programa Fonda je da odgovori na društvene izazove razvoja Republike Srbije, kao i na globalne izazove razvoja društva. </p>
			<p class="Basic-Paragraph">Programi Fonda se definišu na osnovu strategije naučnog i tehnološkog razvoja Republike Srbije, pametne specijalizacije (RIS3) i ostalih sektorskih strategija relevantnih za razvoj društva.</p>
			<p class="clan">Član 19.</p>
			<p class="Basic-Paragraph">Programi Fonda planiraju se i usvajaju na svake četiri godine, po pravilu usklađeno sa mandatom Naučnog saveta Fonda.</p>
			<p class="Basic-Paragraph">Programe Fonda donosi Upravni odbor Fonda, na predlog Naučnog saveta Fonda, s tim što se definiše i predviđeni budžet za realizaciju svakog programa Fonda.</p>
			<p class="Basic-Paragraph">Na programe Fonda iz stava 2. ovog člana saglasnost daje Vlada.</p>
			<p class="Basic-Paragraph">Programi Fonda realizuju se u okviru programskog perioda koji traje četiri godine.</p>
			<p class="Basic-Paragraph">Nakon dve godine od početka realizacije programa, vrši se evaluacija na osnovu koje je moguće izvršiti eventualne korekcije programa u datom programskom periodu od četiri godine.</p>
			<p class="clan">Član 20. </p>
			<p class="Basic-Paragraph">Programi Fonda moraju biti dovoljno raznovrsni da odgovore na različite društvene izazove – tehnološki razvoj, podršku naprednim idejama, razvoj kadrova, izgradnju naučne infrastrukture, integraciju u međunarodne naučne tokove, saradnju nauke i privrede i dr. Ministarstvo nadležno za naučnoistraživačku delatnost po prethodno pribavljenom mišljenju Naučnog saveta Fonda donosi odgovarajući propis za realizaciju programa Fonda.</p>
			<p class="Basic-Paragraph">Programi Fonda utvrđuju se prema sledećoj strukturi: </p>
			<p class="Basic-Paragraph">1) Razvoj – Program osnovnih i primenjenih istraživanja i tehnološkog razvoja koji odgovara na konkretne potrebe društva i privrede. Program se realizuje kroz jasno definisane tematske projekte u okviru odgovarajućeg javnog poziva (od gore na dole) koji su u skladu sa strategijom naučnog i tehnološkog razvoja Republike Srbije i pametnom specijalizacijom (RIS3). Teme kroz konsultativni proces definišu različiti akteri uključujući privredni sektor, društvo, državnu upravu, Vladu i druge institucije;</p>
			<p class="Basic-Paragraph">2) Strategija – Program od strateškog značaja za razvoj Republike Srbije koji odgovara na konkretne probleme definisane u sektorskim strategijama koje je usvojila Vlada i koji je u skladu sa strategijom naučnog i tehnološkog razvoja Republike Srbije i pametnom specijalizacijom (RIS3), kroz jasno definisane tematske projekte u okviru odgovarajućih poziva (od gore na dole);</p>
			<p class="Basic-Paragraph">3) Ideje – Program koji omogućava finansiranje projekata zasnovanih na izvrsnim idejama koje u budućnosti mogu imati značajan uticaj na razvoj nauke i istraživanja, kao i društva u celini. Projekti u okviru ovog programa nemaju unapred zadate teme, već se realizuju kroz otvorene javne pozive (od dole na gore) i otvoreni su stalno; </p>
			<p class="Basic-Paragraph">4) LJudi – Program namenjen razvoju kadrova kroz finansiranje različitih aktivnosti – podrška istraživanju, formiranje laboratorija, međunarodna saradnja i dr. Program je namenjen izvrsnim mladim naučnicima, postdoktorandima, istraživačima koji su u toku svoje dugogodišnje naučne karijere prepoznatljivi u međunarodnom istraživačkom prostoru i istraživačima iz dijaspore, u cilju formiranja laboratorija u Republici Srbiji i izvrsnih timova koji imaju značajnu perspektivu;</p>
			<p class="Basic-Paragraph">5) Infrastruktura – Program podrške formiranju, izgradnji, održavanju i unapređenju institucija i laboratorija od strateškog značaja, u skladu sa strategijom naučnog i tehnološkog razvoja Republike Srbije, pametnom specijalizacijom (RIS3), mapom puta za istraživačke infrastrukture i ostalim relevantnim strategijama;</p>
			<p class="Basic-Paragraph">6) Saradnja – Program strateške podrške međunarodnoj saradnji i uključivanju pojedinaca, timova i institucija u relevantne međunarodne projekte (Horizont 2020 i druge). Podrška istraživanjima i razvoju timova koji su ostvarili zavidan rezultat na pozivima Horizont 2020 (i drugim odgovarajućim), ali nisu finansirani;</p>
			<p class="Basic-Paragraph">7) Inovacije – Programi saradnje sa privredom realizovani sa Fondom za inovacionu delatnost i drugim privrednim subjektima. Program ima za cilj realizaciju projekata sa učešćem partnera iz privrednog sektora i sa obaveznom neposrednom primenom rezultata istraživanja;</p>
			<p class="Basic-Paragraph">8) Promocija – Programi podrške promociji nauke, tehnološkog razvoja i inovacija u cilju podizanja opšte društvene svesti o značaju nauke;</p>
			<p class="Basic-Paragraph">9) Publikacije – Program podrške razvoju domaćih publikacija koje imaju međunarodni renome ili publikacija od strateškog interesa za Republiku Srbiju;</p>
			<p class="Basic-Paragraph">10) Кreativnost – Program podrške razvoju naukom inspirisanih ideja u umetnosti i kreativnosti zasnovanih na naučnim konceptima, metodama i materijalima;</p>
			<p class="Basic-Paragraph">11) Ostalo – Drugi relevantni programi sa malim budžetom koje Naučni savet Fonda može predložiti u skladu sa tekućim potrebama.</p>
			<p class="clan">IX. PROJEКTI FONDA</p>
			<p class="clan">Član 21.</p>
			<p class="Basic-Paragraph">U okviru svakog programa realizuju se projekti na osnovu javnih poziva za projekte koji su u skladu sa izazovima na koje dati program treba da odgovori.</p>
			<p class="Basic-Paragraph">Javni pozivi za projekte objavljuju se redovno i mogu biti periodični ili ad hok u skladu sa sadržajem i ciljevima poziva. </p>
			<p class="Basic-Paragraph">Trajanje projekata u okviru različitih programa definisano je javnim pozivom u skladu sa ciljevima i dinamikom realizacije odgovarajućeg programa. Projekti mogu biti:</p>
			<p class="Basic-Paragraph">1) Dugoročni (do četiri godine) – projekti iz programa Strategija i Infrastruktura.</p>
			<p class="Basic-Paragraph">2) Srednjoročni (dve do tri godine) – projekti iz programa: Razvoj, Ideje, LJudi, Saradnja.</p>
			<p class="Basic-Paragraph">3) Кratkoročni (do jedne godine) – projekti iz programa Inovacije, Promocija, Publikacije, Кreativnost i Ostalo.</p>
			<p class="clan">Član 22.</p>
			<p class="Basic-Paragraph">U okviru svakog javnog poziva navodi se ukupan budžet dostupan za realizaciju projekata kao i maksimalni budžet pojedinačnih projekata.</p>
			<p class="Basic-Paragraph">Određeni javni pozivi mogu predvideti i sufinansiranje od strane drugih subjekata sredstvima koja nisu iz Fonda.</p>
			<p class="Basic-Paragraph">Na osnovu ranga odgovarajućih predloga projekata, dodeljuju se sredstva za realizaciju datih projekata u skladu sa planiranim budžetom za dati javni poziv. </p>
			<p class="clan">Član 23.</p>
			<p class="Basic-Paragraph">U okviru svakog programa evaluacija projekata mora se uzeti kao parametar svaki od sledećih kriterijuma:</p>
			<p class="Basic-Paragraph">1) Izvrsnost – ocena naučne zasnovanosti i kvaliteta, inovativnosti i izvrsnosti ideje na kojoj se zasniva projekat;</p>
			<p class="Basic-Paragraph">2) Uticaj – ocena potencijala projekta za rešavanje izazova u okviru datog poziva;</p>
			<p class="Basic-Paragraph">3) Realizacija – ocena tima i kapaciteta za uspešnu realizaciju projekta.</p>
			<p class="Basic-Paragraph">U okviru različitih programa i javnih poziva zakona projekte, uticaj pojedinačnih kriterijuma na evaluaciju može biti različit, ali nikada pojedinačno manji od 20%.</p>
			<p class="clan">X. OPŠTI AКTI FONDA</p>
			<p class="clan">Član 24.</p>
			<p class="Basic-Paragraph">Fond ima statut i druge opšte akte u skladu sa zakonom i statutom.</p>
			<p class="Basic-Paragraph">Statut donosi Upravni odbor Fonda uz saglasnost Vlade.</p>
			<p class="Basic-Paragraph">Statutom Fonda uređuje se: organizacija i način poslovanja Fonda, izgled pečata i štambilja Fonda i njegova upotreba, nadležnost Naučnog saveta Fonda, zastupanje i predstavljanje Fonda, prava, obaveze i odgovornosti zaposlenih u Fondu, način organizovanja poslova i druga pitanja od značaja za rad i poslovanje Fonda.</p>
			<p class="clan">XI. JAVNOST RADA FONDA</p>
			<p class="clan">Član 25.</p>
			<p class="Basic-Paragraph">Rad Fonda je javan.</p>
			<p class="Basic-Paragraph">Fond blagovremeno i istinito obaveštava javnost o obavljanju svoje delatnosti za koju je osnovan, na način propisan statutom Fonda.</p>
			<p class="Basic-Paragraph">Na zahtev javnosti Fond daje informacije o obavljanju poslova iz svoje delatnosti.</p>
			<p class="clan">XII. OBAVLJANJE STRUČNIH I DRUGIH POSLOVA</p>
			<p class="clan">Član 26.</p>
			<p class="Basic-Paragraph">Stručne i druge administrativno-tehničke poslove obavljaju zaposleni u Fondu, u skladu sa statutom Fonda i drugim opštim aktima Fonda. </p>
			<p class="Basic-Paragraph">Saglasnost na akt kojim se utvrđuje visina plata zaposlenih u Fondu daje osnivač.</p>
			<p class="Basic-Paragraph">Zaposleni iz stava 1. ovog člana imaju prava i dužnosti u skladu sa zakonom kojim se uređuje rad. </p>
			<p class="clan">XIII. NADZOR</p>
			<p class="clan">Član 27.</p>
			<p class="Basic-Paragraph">Nadzor nad radom Fonda i primenom odredaba ovog zakona vrši ministarstvo nadležno za naučnoistraživačku delatnost.</p>
			<p class="clan">XIV. PRELAZNE I ZAVRŠNE ODREDBE</p>
			<p class="clan">Član 28.</p>
			<p class="Basic-Paragraph">Vlada će, do ispunjenja uslova za imenovanje direktora Fonda, na predlog ministra nadležnog za naučnoistraživačku delatnost imenovati vršioca dužnosti direktora Fonda, u roku od 30 dana od dana stupanja na snagu ovog zakona.</p>
			<p class="Basic-Paragraph">Vlada će imenovati predsednika i članove Upravnog odbora u roku od 30 dana od dana upisa Fonda u sudski registar. </p>
			<p class="clan">Član 29.</p>
			<p class="Basic-Paragraph">Upravni odbor Fonda doneće Statut najkasnije u roku od 15 dana od dana imenovanja predsednika i članova Upravnog odbora.</p>
			<p class="Basic-Paragraph">Upravni odbor Fonda doneće Pravilnik o radu najkasnije u roku od 15 dana od dana stupanja na snagu Statuta Fonda.</p>
			<p class="clan">Član 30.</p>
			<p class="Basic-Paragraph">Ovaj zakon stupa na snagu osmog dana od dana objavljivanja u „Službenom glasniku Republike Srbije”.</p>
	</div>

