<meta http-equiv="content-type" content="text/html;charset=utf-8"><link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
<style type="text/css">
 p.MsoNormal
	{margin-top:0cm;
	margin-right:0cm;
	margin-bottom:0.667rem;
	margin-left:0cm;
	line-height:107%;
	font-size:0.917rem;
	font-family:"Calibri",sans-serif;
	}
</style>


<p class="odluka-zakon">ZAКON</p>
<p class="odluka-zakon">o sprečavanju zlostavljanja na radu</p>
<p class="centar">„Službeni glasnik RS“, broj 36 od 28. maja 2010.</p>
<p class="clan">I. OSNOVNE ODREDBE</p>
<p class="bold">Predmet</p>
<p class="clan">Član 1.</p>
<p>Ovim zakonom uređuju se: zabrana zlostavljanja na radu i u 
vezi sa radom; mere za sprečavanje zlostavljanja i unapređenje odnosa na radu; 
postupak zaštite lica izloženih zlostavljanju na radu i u vezi sa radom i druga 
pitanja od značaja za sprečavanje i zaštitu od zlostavljanja na radu i u vezi sa 
radom.</p>
<p>Svi pojmovi upotrebljeni u ovom zakonu u muškom rodu 
podrazumevaju iste pojmove u ženskom rodu.</p>
<p class="bold">Primena Zakona</p>
<p class="clan">Član 2.</p>
<p>Odredbe ovog zakona odnose se na poslodavce, zaposlene u 
skladu sa zakonom kojim se uređuje rad, zakonom kojim se uređuju prava i obaveze 
državnih službenika i nameštenika i zakonom kojim se uređuju prava i obaveze 
zaposlenih u jedinicama teritorijalne autonomije i lokalne samouprave, kao i na 
lica angažovana van radnog odnosa, kao što su lica koja obavljaju privremene i 
povremene poslove ili poslove po ugovoru o delu ili drugom ugovoru, lica na 
dopunskom radu, lica na stručnom osposobljavanju i usavršavanju kod poslodavca bez 
zasnivanja radnog odnosa, volontere i svako drugo lice koje po bilo kom osnovu 
učestvuje u radu poslodavca (u daljem tekstu: zaposleni). </p>
<p class="clan">Član 3.</p>
<p>Odredbe ovog zakona primenjuju se i na slučajeve seksualnog 
uznemiravanja, u skladu sa zakonom kojim se uređuje rad. </p>
<p class="bold">Stvaranje zdrave i bezbedne radne okoline</p>
<p class="clan">Član 4.</p>
<p>Poslodavac je dužan da, u cilju stvaranja uslova neophodnih 
za zdravu i bezbednu radnu okolinu, organizuje rad na način kojim se sprečava 
pojava zlostavljanja na radu i u vezi sa radom i zaposlenima obezbeđuju uslovi 
rada u kojima neće biti izloženi zlostavljanju na radu i u vezi sa radom od strane 
poslodavca, odnosno odgovornog lica ili zaposlenih kod poslodavca.</p>
<p class="bold">Zabrane u vezi sa zlostavljanjem</p>
<p class="clan">Član 5.</p>
<p>Zabranjen je bilo koji vid zlostavljanja na radu i u vezi sa 
radom (u daljem tekstu: zlostavljanje), kao i zloupotreba prava na zaštitu od 
zlostavljanja.</p>
<p class="bold">Pojam zlostavljanja i izvršioca zlostavljanja</p>
<p class="clan">Član 6.</p>
<p>Zlostavljanje, u smislu ovog zakona, jeste svako aktivno ili 
pasivno ponašanje prema zaposlenom ili grupi zaposlenih kod poslodavca koje se 
ponavlja, a koje za cilj ima ili predstavlja povredu dostojanstva, ugleda, ličnog i 
profesionalnog integriteta, zdravlja, položaja zaposlenog i koje izaziva strah 
ili stvara neprijateljsko, ponižavajuće ili uvredljivo okruženje, pogoršava uslove 
rada ili dovodi do toga da se zaposleni izoluje ili navede da na sopstvenu 
inicijativu raskine radni odnos ili otkaže ugovor o radu ili drugi ugovor. 
</p>
<p>Zlostavljanje, u smislu ovog zakona, jeste i podsticanje ili 
navođenje drugih na ponašanje iz stava 1. ovog člana.</p>
<p>Izvršiocem zlostavljanja smatra se poslodavac sa svojstvom 
fizičkog lica ili odgovorno lice kod poslodavca sa svojstvom pravnog lica, 
zaposleni ili grupa zaposlenih kod poslodavca, koji vrši zlostavljanje iz st. 1. i 
2. ovog člana.</p>
<p class="clan">II. PRAVA, OBAVEZE I ODGOVORNOSTI POSLODAVCA I ZAPOSLENIH U VEZI SA 
ZLOSTAVLJANJEM</p>
<p class="bold">Prava, obaveze i odgovornosti poslodavca</p>
<p class="clan">Član 7.</p>
<p>Poslodavac je dužan da zaposlenog, pre stupanja na rad, 
pismenim putem obavesti o zabrani vršenja zlostavljanja i pravima, obavezama i 
odgovornostima zaposlenog i poslodavca u vezi sa zabranom zlostavljanja, u skladu 
sa ovim zakonom.</p>
<p>Poslodavac je dužan da, u cilju prepoznavanja, prevencije i 
sprečavanja zlostavljanja, sprovodi mere obaveštavanja i osposobljavanja zaposlenih i 
njihovih predstavnika da prepoznaju uzroke, oblike i posledice vršenja 
zlostavljanja.</p>
<p class="clan">Član 8.</p>
<p>Poslodavac je dužan da zaposlenog zaštiti od zlostavljanja, 
u skladu sa ovim zakonom.</p>
<p class="clan">Član 9.</p>
<p>Poslodavac odgovara za štetu koju odgovorno lice ili 
zaposleni vršeći zlostavljanje prouzrokuje drugom zaposlenom kod istog poslodavca, 
u skladu sa zakonom. </p>
<p>Poslodavac koji je naknadio štetu koju je prouzrokovalo 
odgovorno lice ili zaposleni ima pravo da od tog lica ili zaposlenog zahteva 
naknadu iznosa isplaćene štete.</p>
<p class="bold">Prava, obaveze i odgovornosti zaposlenog</p>
<p class="clan">Član 10.</p>
<p>Zaposleni ima pravo da pismenim putem bude upoznat sa 
zabranom vršenja zlostavljanja i pravima, obavezama i odgovornostima zaposlenog i 
poslodavca u vezi sa zabranom zlostavljanja.</p>
<p>Zaposleni ima pravo da kod poslodavca ostvari zaštitu od 
ponašanja koje predstavlja zlostavljanje.</p>
<p class="clan">Član 11.</p>
<p>Zaposleni je dužan da se uzdrži od ponašanja koje 
predstavlja zlostavljanje i ponašanja koje predstavlja zloupotrebu prava na zaštitu 
od zlostavljanja. </p>
<p>Zaposleni koji vrši zlostavljanje, kao i zaposleni koji 
zloupotrebi pravo na zaštitu od zlostavljanja, odgovoran je za nepoštovanje radne 
discipline, odnosno povredu radne dužnosti.</p>
<p>Zloupotrebu prava na zaštitu od zlostavljanja, u smislu ovog 
zakona, čini zaposleni koji je svestan ili je morao biti svestan da ne postoje 
osnovani razlozi za pokretanje postupka za zaštitu od zlostavljanja, a pokrene ili 
inicira pokretanje tog postupka sa ciljem da za sebe ili drugog pribavi 
materijalnu ili nematerijalnu korist ili da nanese štetu drugom licu.</p>
<p class="clan">Član 12.</p>
<p>Zaposleni koji sazna za ponašanje za koje opravdano veruje 
da predstavlja zlostavljanje ima pravo da inicira pokretanje postupka za zaštitu od 
zlostavljanja obaveštavanjem lica ovlašćenog za podnošenje zahteva za pokretanje tog 
postupka, u skladu sa ovim zakonom.</p>
<p class="clan">III. POSTUPAК ZA ZAŠTITU OD ZLOSTAVLJANJA КOD POSLODAVCA</p>
<p class="bold">Pokretanje postupka</p>
<p class="clan">Član 13.</p>
<p>Ako se za zlostavljanje ne tereti odgovorno lice u pravnom 
licu, odnosno poslodavac sa svojstvom fizičkog lica, zaposleni koji smatra da je 
izložen zlostavljanju podnosi obrazloženi zahtev za pokretanje postupka za zaštitu 
od zlostavljanja neposredno tom licu.</p>
<p>Zahtev iz stava 1. ovog člana može podneti i predstavnik 
sindikata, lice nadležno za poslove bezbednosti i zdravlja na radu, predstavnik 
zaposlenih za bezbednost i zdravlje na radu ili odbor za bezbednost i zdravlje na 
radu, uz pismenu saglasnost zaposlenog koji smatra da je izložen zlostavljanju.</p>
<p class="bold">Кada nije obavezno pokretanje postupka za zaštitu od zlostavljanja kod 
poslodavca</p>
<p class="clan">Član 14.</p>
<p>Ako se za zlostavljanje tereti odgovorno lice u pravnom 
licu, odnosno poslodavac sa svojstvom fizičkog lica, zaposleni koji smatra da je 
izložen zlostavljanju može podneti zahtev za pokretanje postupka posredovanja 
neposredno tom licu.</p>
<p>Ako se za zlostavljanje tereti odgovorno lice u pravnom 
licu, odnosno poslodavac sa svojstvom fizičkog lica, zaposleni koji smatra da je 
izložen zlostavljanju može, do isteka roka zastarelosti za pokretanje postupka za 
zaštitu od zlostavljanja kod poslodavca utvrđenog ovim zakonom, i bez podnošenja 
zahteva za pokretanje postupka posredovanja kod poslodavca, pokrenuti postupak 
pred nadležnim sudom.</p>
<p class="bold">Ponuda posredovanja i određivanje, odnosno izbor posrednika</p>
<p class="clan">Član 15.</p>
<p>Poslodavac je dužan da, po prijemu zahteva iz člana 13. 
ovog zakona, u roku od tri dana, stranama u sporu predloži posredovanje kao način 
razrešenja spornog odnosa.</p>
<p>Poslodavac može da prihvati zahtev za posredovanje iz člana 
14. ovog zakona, u roku od tri dana.</p>
<p>Zaposleni koji smatra da je izložen zlostavljanju, zaposleni 
koji se tereti za zlostavljanje i predstavnik poslodavca (član 13. ovog zakona), 
odnosno poslodavac i zaposleni koji smatra da je izložen zlostavljanju (član 14. 
ovog zakona) sporazumno određuju ili biraju lice za vođenje postupka posredovanja 
(u daljem tekstu: posrednik), u roku od tri dana od dana prijema predloga 
poslodavca.</p>
<p class="clan">Član 16.</p>
<p>Za posrednika može biti određeno, odnosno izabrano lice 
koje uživa poverenje strana u sporu.</p>
<p>Posrednik se može izabrati sa spiska posrednika koji se 
vodi kod poslodavca – u skladu sa kolektivnim ugovorom, odnosno kod organa, 
organizacije ili ustanove za posredovanje – u skladu sa zakonom.</p>
<p>Posrednik se može izabrati i sa spiska posrednika 
socijalno-ekonomskog saveta sačinjenog na predlog socijalnih partnera, kao i 
spiska udruženja građana čiji su ciljevi usmereni na poslove posredovanja, odnosno 
zaštite od zlostavljanja.</p>
<p>Posrednik je neutralna osoba koja posreduje između strana 
u sporu u cilju rešavanja njihovog spornog odnosa.</p>
<p>Posrednik je dužan da postupa nezavisno i nepristrasno.</p>
<p class="bold">Sprovođenje postupka posredovanja</p>
<p class="clan">Član 17.</p>
<p>Postupak posredovanja je hitan.</p>
<p>Postupak posredovanja sprovodi se tako što posrednik 
stranama u sporu pomaže da postignu sporazum.</p>
<p>U postupku posredovanja, na zahtev strane u sporu, može da 
učestvuje i predstavnik sindikata.</p>
<p>Postupak posredovanja zatvoren je za javnost. Podaci 
prikupljeni u toku posredovanja tajna su i mogu se saopštavati samo učesnicima u 
postupku i nadležnim državnim organima u vezi sa postupkom za zaštitu od 
zlostavljanja.</p>
<p class="clan">Član 18.</p>
<p>Strane mogu da se sporazumeju o načinu na koji će se 
postupak posredovanja sprovesti.</p>
<p>Ako strane ne postignu sporazum o načinu sprovođenja 
postupka, posrednik će sprovesti postupak posredovanja na način koji smatra da je 
odgovarajući, imajući u vidu okolnosti spornog odnosa i interese strana u sporu, 
uz poštovanje načela hitnosti.</p>
<p>Posrednik može da vodi zajedničke i odvojene razgovore sa 
stranama u sporu, kao i da uz saglasnost jedne strane drugoj prenese i predoči 
predloge i stavove o pojedinim pitanjima.</p>
<p>Posrednik može da daje predlog mogućih načina za rešavanje 
spora, ali ne može stranama u sporu da nameće rešenje.</p>
<p>Ukoliko oceni da preti opasnost od nastupanja nenaknadive 
štete zaposlenom koji smatra da je izložen zlostavljanju, posrednik može 
poslodavcu dostaviti obrazloženu inicijativu za preduzimanje mera iz člana 24. 
ovog zakona – do okončanja postupka za zaštitu od zlostavljanja.</p>
<p class="bold">Okončanje postupka posredovanja</p>
<p class="clan">Član 19.</p>
<p>&nbsp; &nbsp;&nbsp;Postupak posredovanja okončava se u roku od osam radnih dana od dana 
određivanja, odnosno izbora posrednika:</p>
<p>1) zaključivanjem pismenog sporazuma između strana u sporu;</p>
<p>2) odlukom posrednika, posle konsultacije sa stranama, da 
se postupak obustavlja, jer dalji postupak nije opravdan;</p>
<p>3) izjavom strane u sporu o odustajanju od daljeg postupka.</p>
<p>Iz opravdanih razloga rok za okončanje postupka posredovanja 
može se produžiti na maksimalno 30 dana od dana određivanja, odnosno izbora 
posrednika. </p>
<p class="bold">Кad postupak posredovanja nije uspeo</p>
<p class="clan">Član 20.</p>
<p>Smatra se da postupak posredovanja nije uspeo ako: 
</p>
<p>1) strane u sporu ne odrede, odnosno ne izaberu posrednika 
u skladu sa članom 15. stav 3. ovog zakona; </p>
<p>2) se postupak posredovanja okonča na način iz člana 19. 
tač. 2) i 3) ovog zakona.</p>
<p>U slučaju iz stava 1. tačka 1) ovog člana, poslodavac je 
dužan da podnosiocu zahteva iz člana 13. ovog zakona i zaposlenom koji smatra da 
je izložen zlostavljanju ako nije podnosilac tog zahteva, dostavi obaveštenje da 
postupak posredovanja nije uspeo.</p>
<p>U slučaju iz stava 1. tačka 2) ovog člana posrednik je 
dužan da, najkasnije u roku od tri dana od dana isteka roka iz člana 19. ovog 
zakona stranama u sporu i poslodavcu dostavi odluku o obustavljanju postupka, 
odnosno obaveštenje da je jedna od strana u sporu odustala od daljeg postupka.</p>
<p class="bold">Sadržaj sporazuma o rešavanju spornog pitanja</p>
<p class="clan">Član 21.</p>
<p>Sporazum naročito sadrži mere koje su usmerene na 
prestanak ponašanja koje predstavlja zlostavljanje, odnosno isključenje mogućnosti 
nastavljanja takvog ponašanja – zlostavljanja.</p>
<p>Dejstvo sporazuma postignutog u postupku posredovanja 
zavisi od volje strana u sporu, ako je sporazumom obuhvaćeno uređivanje ponašanja u 
njihovom međusobnom odnosu.</p>
<p>Sporazum može sadržati preporuke poslodavcu u pogledu 
otklanjanja mogućnosti nastavljanja zlostavljanja (premeštaj zaposlenog u drugu radnu 
okolinu ili druge mere koje se tiču statusa i prava strana u sporu).</p>
<p>Poslodavac može prihvatiti preporuke iz stava 3. ovog 
člana ako su u skladu sa zakonom i njegovom poslovnom politikom.</p>
<p class="bold">Rokovi zastarelosti</p>
<p class="clan">Član 22.</p>
<p>Pravo na podnošenje zahteva za zaštitu od zlostavljanja kod 
poslodavca (član 13. i član 14. stav 1. ovog zakona) zastareva u roku od šest 
meseci od dana kada je zlostavljanje učinjeno.</p>
<p>Rok iz stava 1. ovog člana počinje da teče od dana kada je 
poslednji put izvršeno ponašanje koje predstavlja zlostavljanje. </p>
<p>Za vreme trajanja roka iz stava 1. ovog člana i za vreme 
vođenja postupka posredovanja ne teku rokovi zastarelosti propisani zakonom za 
utvrđivanje odgovornosti zaposlenog za nepoštovanje radne discipline, odnosno 
povredu radne dužnosti.</p>
<p class="bold">Postupak za utvrđivanje odgovornosti zaposlenog</p>
<p class="clan">Član 23.</p>
<p>Poslodavac je dužan da, ako postupak posredovanja ne uspe, 
a postoji osnovana sumnja da je izvršeno zlostavljanje ili je zloupotrebljeno pravo 
na zaštitu od zlostavljanja, pokrene postupak za utvrđivanje odgovornosti 
zaposlenog za nepoštovanje radne discipline, odnosno povredu radne dužnosti, u 
skladu sa zakonom.</p>
<p>Poslodavac može zaposlenom koji je odgovoran za 
nepoštovanje radne discipline, odnosno povredu radne dužnosti iz stava 1. ovog 
člana, pored sankcija propisanih zakonom, da izrekne jednu od sledećih mera:</p>
<p>1) opomena;</p>
<p>2) mera udaljenja sa rada od četiri do 30 radnih dana bez 
naknade zarade;</p>
<p>3) mera trajnog premeštaja u drugu radnu okolinu – na iste 
ili druge poslove, odnosno radno mesto, u skladu sa zakonom.</p>
<p>Ako zaposleni, kome je zbog vršenja zlostavljanja izrečena 
mera iz stava 2. ovog člana, u roku od šest meseci ponovo izvrši zlostavljanje, 
poslodavac može da mu otkaže ugovor o radu, odnosno izrekne meru prestanka 
radnog odnosa, u skladu sa zakonom.</p>
<p class="bold">Mere za sprečavanje zlostavljanja do okončanja postupka</p>
<p class="clan">Član 24.</p>
<p>Ako zaposlenom koji smatra da je izložen zlostavljanju prema 
mišljenju službe medicine rada preti neposredna opasnost po zdravlje ili život ili 
ako mu preti opasnost od nastanka nenaknadive štete, poslodavac je dužan da, do 
okončanja postupka za zaštitu zaposlenog od zlostavljanja kod poslodavca, 
zaposlenom koji se tereti za zlostavljanje izrekne jednu od sledećih mera:</p>
<p>1) premeštaj u drugu radnu okolinu – na iste ili druge 
poslove, odnosno radno mesto, u skladu sa zakonom;</p>
<p>2) udaljenje sa rada uz nadoknadu zarade, u skladu sa 
zakonom.</p>
<p class="clan">Član 25.</p>
<p>Na postupak iz čl. 23. i 24. ovog zakona shodno se 
primenjuju odredbe odgovarajućih zakona kojima se uređuju prava, obaveze i 
odgovornosti zaposlenih iz radnog odnosa.</p>
<p class="bold">Pravo na odbijanje rada </p>
<p class="clan">Član 26.</p>
<p>Zaposleni, kome prema mišljenju službe medicine rada preti 
neposredna opasnost po zdravlje ili život, ima pravo da odbije da radi ako 
poslodavac ne preduzme mere iz člana 24. ovog zakona. </p>
<p>U slučaju iz stava 1. ovog člana zaposleni je dužan da, 
bez odlaganja, obavesti poslodavca i inspekciju rada o odbijanju rada.</p>
<p>Za vreme odbijanja rada zaposleni ima pravo na naknadu 
zarade u visini prosečne zarade koju je ostvario u prethodna tri meseca.</p>
<p>Zaposleni koji je odbio da radi dužan je da se vrati na 
rad po preduzimanju mera iz člana 24. ovog zakona od strane poslodavca, a 
najkasnije do okončanja postupka zaštite od zlostavljanja kod poslodavca. 
</p>
<p>Zaposlenom koji je odbio da radi ne može da se otkaže 
ugovor o radu, odnosno izrekne mera prestanka radnog odnosa.</p>
<p class="bold">Zaštita učesnika u postupku</p>
<p class="clan">Član 27.</p>
<p>Pokretanje postupka za zaštitu od zlostavljanja, kao i učešće 
u tom postupku ne može da bude osnov za: stavljanje zaposlenog u nepovoljniji 
položaj u pogledu ostvarivanja prava i obaveza po osnovu rada, pokretanje postupka 
za utvrđivanje disciplinske, materijalne i druge odgovornosti zaposlenog, otkaz 
ugovora o radu, odnosno prestanak radnog ili drugog ugovornog odnosa po osnovu 
rada i proglašavanje zaposlenog viškom zaposlenih, u skladu sa propisima kojima 
se uređuje rad. </p>
<p>Pravo na zaštitu iz stava 1. ovog člana ima i zaposleni 
koji ukaže nadležnom državnom organu na povredu javnog interesa utvrđenog 
zakonom, učinjenu od strane poslodavca, a osnovano sumnja da će biti izložen 
zlostavljanju.</p>
<p>Zaposleni, za koga se u skladu sa zakonom utvrdi da je 
zloupotrebio pravo na zaštitu od zlostavljanja, ne uživa zaštitu u smislu stava 1. 
ovog člana.</p>
<p class="bold">Pravila ponašanja poslodavaca i zaposlenih</p>
<p class="clan">Član 28.</p>
<p>Pravila ponašanja poslodavaca i zaposlenih u vezi sa 
prevencijom i zaštitom od zlostavljanja na radu propisuje ministar nadležan za 
rad.</p>
<p class="clan">IV. SUDSКA ZAŠTITA </p>
<p class="bold">Pokretanje postupka</p>
<p class="clan">Član 29.</p>
<p>Zaposleni koji smatra da je izložen zlostavljanju od strane 
poslodavca sa svojstvom fizičkog lica ili odgovornog lica u pravnom licu može 
protiv poslodavca da podnese tužbu pred nadležnim sudom u roku iz člana 14. stav 
2. ovog zakona. </p>
<p>Pravo da podnese tužbu protiv poslodavca zbog zlostavljanja 
na radu ili u vezi sa radom ima i zaposleni koji nije zadovoljan ishodom postupka 
zaštite od zlostavljanja kod poslodavca, u roku od 15 dana od dana dostavljanja 
obaveštenja, odnosno odluke iz člana 20. st. 2. i 3. i člana 23. ovog zakona.</p>
<p>Tužbom iz st. 1. i 2. ovog člana ne može se pobijati 
zakonitost pojedinačnog akta poslodavca kojim je rešavano o pravima, obavezama i 
odgovornostima zaposlenog iz radnog odnosa. Protiv tog akta zaposleni ima pravo 
na sudsku zaštitu – u skladu sa posebnim zakonom kojim je propisana sudska 
zaštita.</p>
<p>Spor iz st. 1. i 2. ovog člana jeste radni spor. 
</p>
<p>Ako ovim zakonom nisu predviđena posebna pravila, u 
sporovima za ostvarivanje sudske zaštite zbog zlostavljanja na radu ili u vezi sa 
radom shodno se primenjuju odredbe zakona kojim se uređuje parnični postupak. 
</p>
<p class="bold">Sadržina tužbe</p>
<p class="clan">Član 30.</p>
<p>U postupku pred nadležnim sudom zaposleni koji smatra da 
je izložen zlostavljanju može da zahteva:</p>
<p>1) utvrđenje da je pretrpeo zlostavljanje;</p>
<p>2) zabranu vršenja ponašanja koje predstavlja zlostavljanje, 
zabranu daljeg vršenja zlostavljanja, odnosno ponavljanja zlostavljanja;</p>
<p>3) izvršenje radnje radi uklanjanja posledica zlostavljanja; 
</p>
<p>4) naknadu materijalne i nematerijalne štete, u skladu sa 
zakonom;</p>
<p>5) objavljivanje presude donete povodom tužbi iz tač. 1 – 4. 
ovog člana. </p>
<p class="bold">Teret dokazivanja u sudskom postupku </p>
<p class="clan">Član 31.</p>
<p>Ako je u toku postupka tužilac učinio verovatnim da je 
izvršeno zlostavljanje iz člana 6. ovog zakona, teret dokazivanja da nije bilo 
ponašanja koje predstavlja zlostavljanje je na poslodavcu. </p>
<p class="bold">Hitnost postupka </p>
<p class="clan">Član 32.</p>
<p>Postupak u parnicama za ostvarivanje zaštite od zlostavljanja 
jeste hitan. </p>
<p>Sud će tužbu sa prilozima dostaviti tuženom na odgovor u 
roku do 15 dana od dana prijema tužbe.</p>
<p class="bold">Privremene mere </p>
<p class="clan">Član 33.</p>
<p>U toku postupka sud može, po predlogu stranke ili po 
službenoj dužnosti, odrediti privremene mere radi sprečavanja nasilnog postupanja 
ili radi otklanjanja nenaknadive štete.</p>
<p>U privremene mere naročito spadaju zabrana približavanja, 
kao i zabrana pristupa u prostor oko mesta rada zaposlenog koji učini verovatnim 
da je izložen zlostavljanju.</p>
<p>Sud će odluku o određivanju privremene mere po predlogu 
stranke doneti u roku do osam dana od dana predaje predloga.</p>
<p>Protiv rešenja o određivanju privremene mere nije dozvoljena 
posebna žalba.</p>
<p class="clan">V. NADZOR</p>
<p class="clan">Član 34.</p>
<p>Nadzor nad sprovođenjem ovog zakona kod poslodavca vrši 
inspekcija rada, odnosno upravna inspekcija.</p>
<p>U vršenju nadzora inspekcija iz stava 1. ovog člana postupa 
u skladu sa zakonom kojim se uređuju njena ovlašćenja.</p>
<p class="clan">VI. КAZNENE ODREDBE</p>
<p class="clan">Član 35.</p>
<p>Novčanom kaznom u iznosu od 200.000 do 800.000 dinara 
kazniće se za prekršaj poslodavac sa svojstvom pravnog lica, ako: 
</p>
<p>1) ne izrekne meru za sprečavanje zlostavljanja do okončanja 
postupka (član 24); </p>
<p>2) otkaže ugovor o radu, odnosno izrekne meru prestanka 
radnog odnosa suprotno odredbama ovog zakona (član 26. stav 5);</p>
<p>3) postupi suprotno odredbama ovog zakona o zaštiti 
učesnika u postupku za zaštitu od zlostavljanja (član 27).</p>
<p>Novčanom kaznom od 100.000 do 400.000 dinara za prekršaj 
iz stava 1. ovog člana kazniće se preduzetnik.</p>
<p>Novčanom kaznom od 10.000 do 40.000 dinara za prekršaj iz 
stava 1. ovog člana kazniće se odgovorno lice u pravnom licu.</p>
<p class="clan">Član 36.</p>
<p>Novčanom kaznom u iznosu od 100.000 do 400.000 dinara 
kazniće se za prekršaj poslodavac sa svojstvom pravnog lica, ako ne upozna 
zaposlenog sa zabranom vršenja zlostavljanja u skladu sa odredbama ovog zakona 
(član 7. stav 1. i član 37).</p>
<p>Novčanom kaznom od 10.000 do 40.000 dinara za prekršaj iz 
stava 1. ovog člana kazniće se preduzetnik.</p>
<p>Novčanom kaznom od 5.000 do 30.000 dinara za prekršaj iz 
stava 1. ovog člana kazniće se odgovorno lice u pravnom licu.</p>
<p class="clan">VII. PRELAZNE I ZAVRŠNE ODREDBE</p>
<p class="clan">Član 37.</p>
<p>Poslodavac je dužan da obavezu iz člana 7. stav 1. ovog 
zakona izvrši prema zaposlenima koji su kod njega u radnom odnosu na dan početka 
primene ovog zakona, u roku od 30 dana od dana početka primene ovog zakona. 
</p>
<p class="clan">Član 38.</p>
<p>Podzakonski akt iz člana 28. ovog zakona ministar će 
doneti u roku od 90 dana od dana stupanja na snagu ovog zakona.</p>
<p class="clan">Član 39.</p>
<p>Ovaj zakon stupa na snagu osmog dana od dana objavljivanja u 
„Službenom glasniku Republike Srbije”, a primenjivaće se po isteku 90 dana od 
dana njegovog stupanja na snagu.</p>

