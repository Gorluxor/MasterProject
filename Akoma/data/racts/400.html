


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
	.auto-style1 {
		text-align: center;
	}
	.auto-style2 {
	color: #008000;
}
	</style>


	<div class="story">
				<p class="redakcijskipreciscentekst">Redakcijski prečišćen tekst</p>
				<p>&nbsp;</p>
				<p>&nbsp;</p>
				<p class="odluka-zakon">ZAКON</p>
				<p class="odluka-zakon">o proceniteljima vrednosti nepokretnosti</p>
				<p class="auto-style1">"Službeni glasnik RS", broj 108 od 29. 
				decembra 2016, <span title="Zakon o izmenama i dopunama Zakona o republičkim administrativnim taksama ('Službeni glasnik RS', broj 113/2017)">113 od 17. decembra 2017 - 
				<span class="auto-style2">dr. zakon</span></span></p>
				<p class="auto-style1">&nbsp;</p>
				<p class="clan">GLAVA I</p>
				<p class="clan">OSNOVNE ODREDBE</p>
				<p class="bold">Predmet uređivanja</p>
				<p class="clan">Član 1. </p>
				<p>Ovim zakonom uređuju se uslovi i način vršenja procene vrednosti nepokretnosti od strane licenciranih procenitelja, stručna osposobljenost lica i uslovi za dobijanje licence za vršenje procene vrednosti nepokretnosti, obaveznost procene vrednosti nepokretnosti u skladu sa ovim zakonom, nadzor nad vršenjem procene vrednosti nepokretnosti, provera rada licenciranih procenitelja, disciplinska odgovornost licenciranih procenitelja, osnivanje i nadležnosti Stručnog odbora, akreditovana udruženja procenitelja, kao i druga pitanja u vezi sa vršenjem procene vrednosti nepokretnosti od strane licenciranih procenitelja.</p>
				<p class="bold">Definicije</p>
				<p class="clan">Član 2.</p>
				<p>Pojedini pojmovi, u smislu ovog zakona, imaju sledeća značenja:</p>
				<p>1) Nepokretnosti jesu: zemljište (poljoprivredno, građevinsko, šume i šumsko zemljište), zgrade (poslovne, stambene, komercijalne, bilo koja kombinacija tih vrsta zgrada, i dr.) i drugi građevinski objekti, kao i posebni delovi zgrada (stanovi, poslovne prostorije, garaže i garažna mesta, i drugo) na kojima može postojati zasebno pravo svojine (u daljem tekstu: nepokretnosti);</p>
				<p>2) Nacionalni standardi, kodeks etike i pravila profesionalnog ponašanja licenciranog procenitelja (u daljem tekstu: Nacionalni standardi i kodeks etike) su standardi vršenja procena vrednosti nepokretnosti koje donosi ministar nadležan za poslove finansija (u daljem tekstu: Ministar) na predlog Stručnog odbora i koje ministarstvo nadležno za poslove finansija (u daljem tekstu: Ministarstvo) objavljuje u „Službenom glasniku Republike Srbije”;</p>
				<p>3) Licencirani procenitelj je fizičko lice koje ispunjava uslove propisane ovim zakonom i kome je Ministar izdao licencu za vršenje procene vrednosti nepokretnosti;</p>
				<p>4) Licenca za vršenje procene vrednosti nepokretnosti (u daljem tekstu: licenca) je javna isprava koju, u skladu sa ovim zakonom, izdaje Ministar;</p>
				<p>5) Organizator sprovođenja programa stručne obuke za licencirane procenitelje (u daljem tekstu: organizator stručne obuke) je visokoškolska ustanova akreditovana kod ministarstva nadležnog za poslove visokog obrazovanja, profesionalno udruženje, odnosno organizacija, kao i drugo pravno lice, koji ispunjava uslove propisane ovim zakonom i podzakonskim aktom i upisan je u imenik koji vodi Ministarstvo;</p>
				<p>6) Organizator sprovođenja programa kontinuiranog profesionalnog usavršavanja licenciranih procenitelja (u daljem tekstu: organizator kontinuiranog profesionalnog usavršavanja) je visokoškolska ustanova akreditovana kod ministarstva nadležnog za poslove visokog obrazovanja, profesionalno udruženje, odnosno organizacija, kao i drugo pravno lice, koji ispunjava uslove propisane ovim zakonom i podzakonskim aktom i upisan je u imenik koji vodi Ministarstvo;</p>
				<p>7) Stručni odbor je telo koje osniva Ministar u skladu sa ovim zakonom u cilju obavljanja stručnih poslova u oblasti vršenja procene vrednosti nepokretnosti u Republici Srbiji;</p>
				<p>8) Međunarodno priznate stručne organizacije za procenitelje, u smislu ovog zakona, su: Evropski savez udruženja procenitelja (The European Group of Valuers‘ Associations – TEGoVA), Кraljevska organizacija stručnjaka (Royal Institution of Chartered Surveyors – RICS) i Institut za procenu (Appraisal Institute);</p>
				<p>9) Sertifikati za obavljanje poslova procenitelja međunarodno priznatih stručnih organizacija za procenitelje, u smislu ovog zakona, su: Priznati evropski procenitelj (Recognised European Valuer – REV), Registrovani član Кraljevske organizacije stručnjaka (Registered Valuer Member of The Royal Institution of Chartered Surveyors – MRICS) i Član Instituta za procenu (Member of Appraisal Institute – MAI);</p>
				<p>10) Izveštaj o proceni je dokument o izvršenoj proceni vrednosti nepokretnosti koji u pisanom ili u obliku elektronskog dokumenta sačinjava i potpisuje licencirani procenitelj, u skladu sa Nacionalnim standardima i kodeksom etike;</p>
				<p>11) Akreditovano profesionalno udruženje procenitelja (u daljem tekstu: Akreditovano udruženje) je profesionalno udruženje koje ispunjava uslove propisane ovim zakonom, akredituje se kod Ministarstva i upisano je u imenik koji vodi Ministarstvo;</p>
				<p>12) Кomisija za proveru usaglašenosti rada licenciranih procenitelja sa Nacionalnim standardima i kodeksom etike (u daljem tekstu: Кomisija) je telo koje formira Akreditovano udruženje za poslove provere usaglašenosti rada licenciranih procenitelja sa Nacionalnim standardima i kodeksom etike, u skladu sa ovim zakonom;</p>
				<p>13) Disciplinska komisija je telo koje formira Akreditovano udruženje za potrebe vođenja disciplinskih postupaka protiv svojih članova, zbog povreda Nacionalnih standarda i kodeksa etike, u skladu sa ovim zakonom.</p>
				<p class="bold">Primena</p>
				<p class="clan">Član 3.</p>
				<p>Odredbe ovog zakona primenjuju se na procene vrednosti nepokretnosti koje se vrše za potrebe:</p>
				<p>1) zaključenja ugovora o kreditu obezbeđenih hipotekom i zaključenja drugih poslova finansijskih institucija obezbeđenih hipotekom;</p>
				<p>2) utvrđivanja vrednosti nepokretnosti u postupku stečaja, u skladu sa zakonom kojim se uređuje stečaj;</p>
				<p>3) prodaje nepokretnosti u postupku vansudskog namirenja, u skladu sa zakonom kojim se uređuje hipoteka.</p>
				<p>Ugovori iz stava 1. tač. 2) i 3) ovog člana u kojima vrednost nepokretnosti nije procenio licencirani procenitelj ništavi su.</p>
				<p>Ako javni beležnik, odnosno drugi organ koji je zakonom ovlašćen za overu ili zaključenje ugovora o prometu nepokretnosti iz stava 1. tač. 2) i 3) ovog člana na osnovu izvršenog uvida u imenik licenciranih procenitelja utvrdi da procena vrednosti nepokretnosti nije prethodno urađena od strane licenciranog procenitelja, dužan je da odbije da preduzme traženu službenu radnju.</p>
				<p>Licencirani procenitelj može vršiti procenu vrednosti nepokretnosti koja je predmet izvršenja u izvršnom postupku koji se sprovodi u skladu sa zakonom kojim se uređuje izvršenje i obezbeđenje.</p>
				<p>Licencirani procenitelj može vršiti procene vrednosti nepokretnosti, kao i verifikaciju podataka iz registra cena nepokretnosti u postupku masovne procene vrednosti nepokretnosti u skladu sa zakonom i podzakonskim aktima koji regulišu utvrđivanje tržišne vrednosti nepokretnosti upisanih u katastar nepokretnosti.</p>
				<p class="clan">GLAVA II</p>
				<p class="clan">PROCENA VREDNOSTI NEPOКRETNOSTI</p>
				<p class="bold">Vršenje procene vrednosti nepokretnosti</p>
				<p class="clan">Član 4.</p>
				<p>Poslove vršenja procene vrednosti nepokretnosti, u skladu sa ovim zakonom, obavlja licencirani procenitelj.</p>
				<p class="bold">Nacionalni standardi, kodeks etike i pravila profesionalnog ponašanja licenciranog procenitelja</p>
				<p class="clan">Član 5.</p>
				<p>Nacionalni standardi i kodeks etike imaju za cilj da obezbede smernice za postupanje licenciranog procenitelja sa ciljem da izveštaji o proceni ispune najviše standarde profesionalizma, integriteta, jasnoće, pouzdanosti i nepristrasnosti, kao i da budu pripremljeni u skladu sa međunarodno priznatim profesionalnim standardima.</p>
				<p>Nacionalnim standardima i kodeksom etike se definišu osnovi procene vrednosti nepokretnosti, postupak vršenja procene, pretpostavke i činjenice od značaja koje se moraju uzeti u obzir prilikom izrade izveštaja procene, minimalni sadržaj izveštaja o proceni i pravila profesionalnog ponašanja licenciranog procenitelja.</p>
				<p>Nacionalnim standardima i kodeksom etike su obuhvaćene i smernice za vršenje procene koje pomažu licenciranom procenitelju u njihovoj primeni.</p>
				<p class="bold">Baze podataka za potrebe procene vrednosti nepokretnosti</p>
				<p class="clan">Član 6.</p>
				<p>Za potrebe procene vrednosti nepokretnosti, licencirani procenitelj koristi dostupne podatke iz baza podataka značajnih za procenu vrednosti nepokretnosti koje mogu da vode državni organi, institucije, udruženja, organizacije i druga pravna lica.</p>
				<p>Narodna banka Srbije vodi bazu podataka o procenama vrednosti nepokretnosti koje su predmet hipoteke i kreditima obezbeđenim hipotekom, uključujući i podatke o kupoprodajama takvih nepokretnosti na osnovu izveštaja koje joj dostavljaju banke.</p>
				<p>Licencirani procenitelji i banke mogu, na osnovu zahteva upućenom Narodnoj banci Srbije, ostvarivati uvid u određene podatke iz baze podataka iz stava 2. ovog člana, u skladu sa propisom iz stava 4. ovog člana.</p>
				<p>Narodna banka Srbije može bliže da uredi sadržaj podataka iz stava 2. ovog člana, kao i oblik, sadržaj, rokove i način dostavljanja izveštaja iz stava 2. ovog člana, a može bliže urediti i uslove i način uvida u podatke iz stava 3. ovog člana.</p>
				<p>Republički geodetski zavod, u skladu sa zakonom kojim se uređuje državni premer i katastar, vodi registar cena nepokretnosti koji sadrži podatke o nepokretnostima preuzete iz kupoprodajnih ugovora i ugovora o zakupu nepokretnosti, iz baze podataka katastra, kao i dodatne podatke o tim nepokretnostima.</p>
				<p class="bold">Zaštita poverljivih podataka</p>
				<p class="clan">Član 7.</p>
				<p>Licencirani procenitelj je dužan da kao poverljive čuva sve podatke, činjenice i okolnosti koje je saznao tokom vršenja procene, osim podataka koji su javno dostupni.</p>
				<p>Poslovne tajne i informacije dužna su da čuvaju i druga lica kojima su na bilo koji način dostupni poverljivi podaci iz stava 1. ovog člana.</p>
				<p>Izuzetno od stava 1. ovog člana, obaveza čuvanja poverljivih podataka ne postoji kada licencirani procenitelj te podatke čini dostupnim nadležnim organima u skladu sa zakonom i u postupku provere rada licenciranog procenitelja, disciplinskom postupku i drugim slučajevima predviđenim ovim zakonom.</p>
				<p class="bold">Izveštaj o proceni</p>
				<p class="clan">Član 8.</p>
				<p>Licencirani procenitelj u izveštaju o proceni navodi popis dokumentacije koju je imao na raspolaganju, kao i izvore podataka koje je koristio u vršenju procene.</p>
				<p>Popis dokumentacije iz stava 1. ovog člana uključuje sve podatke neophodne za jasnu identifikaciju svakog pojedinačnog dokumenta.</p>
				<p>Licencirani procenitelj je dužan da izveštaj o proceni i korišćenu dokumentaciju ili dokaze o korišćenoj dokumentaciji čuva sedam godina od dana vršenja procene.</p>
				<p class="clan">GLAVA III</p>
				<p class="clan">LICENCIRANJE</p>
				<p class="bold">Licenca</p>
				<p class="clan">Član 9.</p>
				<p>Licenca se izdaje licu koje ispunjava sledeće uslove:</p>
				<p>1) ima stečeno visoko obrazovanje na studijama drugog stepena u skladu sa zakonom kojim se uređuje visoko obrazovanje, odnosno na osnovnim studijama u trajanju od najmanje četiri godine;</p>
				<p>2) uspešno je prošlo stručnu obuku koja uključuje završnu proveru znanja pred organizatorom stručne obuke, u skladu sa članom 15. ovog zakona;</p>
				<p>3) ima najmanje tri godine radnog iskustva na poslovima vršenja procene;</p>
				<p>4) ima položen ispit za sticanje zvanja licencirani procenitelj, u skladu sa članom 10. ovog zakona;</p>
				<p>5) nije mu izrečena zabrana izdavanja nove licence u skladu sa ovim zakonom;</p>
				<p>6) nije pravosnažno osuđivano za krivična dela koja ga čine nedostojnim za obavljanje poslova vršenja procene i to za krivična dela protiv prava po osnovu rada, privrede, imovine, pravosuđa, javnog reda i mira, pravnog saobraćaja i službene dužnosti i za krivično delo finansiranja terorizma.</p>
				<p>Izuzetno od uslova određenih stavom 1. ovog člana, lice koje poseduje važeći sertifikat za obavljanje poslova procenitelja međunarodno priznate stručne organizacije za procenitelje nema obavezu podnošenja dokaza o ispunjenosti uslova iz stava 1. tač. 1)–4) ovog člana uz zahtev za izdavanje licence.</p>
				<p>Lice iz stava 2. ovog člana dužno je, za dobijanje licence, da položi dopunski ispit iz poznavanja propisa kojima se uređuju stvarnopravni odnosi, status, promet, poreski aspekti i druga pitanja od značaja za nepokretnosti, iz člana 15. stav 3. tačka 3) ovog zakona, obuhvaćen programom Stručnog odbora.</p>
				<p class="bold">Ispit za sticanje zvanja licencirani procenitelj</p>
				<p class="clan">Član 10.</p>
				<p>Stručni odbor sprovodi ispit za sticanje zvanja licencirani procenitelj (u daljem tekstu: ispit) i u roku od sedam dana od sprovođenja ispita dostavlja pisano obaveštenje Ministarstvu o rezultatima, u skladu sa ovim zakonom. </p>
				<p>Ispit obuhvata proveru znanja iz oblasti relevantnih za vršenje procene vrednosti nepokretnosti i sposobnosti da se takvo znanje primeni u praksi.</p>
				<p>Ministar, na predlog Stručnog odbora, donosi akt kojim bliže uređuje sadržaj programa i način polaganja i ocenjivanja ispita.</p>
				<p class="bold">Izdavanje i obnavljanje licence</p>
				<p class="clan">Član 11.</p>
				<p>Zainteresovano lice dostavlja zahtev za izdavanje licence Ministarstvu zajedno sa dokazima o ispunjenosti uslova iz člana 9. ovog zakona, ugovorom o osiguranju od profesionalne odgovornosti iz člana 12. ovog zakona i dokazom o plaćenoj taksi za izdavanje licence.</p>
				<p>Lice iz člana 9. stav 2. ovog zakona dužno je, za dobijanje licence, da dostavi sertifikat za obavljanje poslova procenitelja međunarodno priznate stručne organizacije za procenitelje, kao i potvrdu međunarodno priznate stručne organizacije za procenitelje da poseduje važeći sertifikat za obavljanje poslova procenitelja.</p>
				<p>U roku od 30 dana od dana prijema urednog zahteva za izdavanje licence, Ministar donosi rešenje kojim se izdaje licenca ili se zahtev za izdavanje licence odbija. </p>
				<p>Rešenje iz stava 3. ovog člana je konačno i protiv njega se može pokrenuti upravni spor, u skladu sa zakonom.</p>
				<p>Licenca se izdaje na period od tri godine i obnavlja se na zahtev licenciranog procenitelja.</p>
				<p>Zahtev za obnavljanje licence može se podneti najranije 90 dana, a najkasnije 30 dana pre isteka roka važenja licence.</p>
				<p>Uz zahtev za obnavljanje licence, licencirani procenitelj dostavlja dokaz da je pohađao programe kontinuiranog profesionalnog usavršavanja u skladu sa članom 17. ovog zakona, ugovor o osiguranju od profesionalne odgovornosti iz člana 12. ovog zakona i dokaz o plaćenim taksama za obnavljanje licence. </p>
				<p>U roku od 30 dana od dana prijema urednog i potpunog zahteva za obnavljanje licence, Ministar donosi rešenje kojim se obnavlja licenca ili se zahtev za obnavljanje licence odbija.</p>
				<p>Rešenje iz stava 8. ovog člana je konačno i protiv njega se može pokrenuti upravni spor, u skladu sa zakonom.</p>
				<p>Ako licencirani procenitelj ne podnese uredan i potpun zahtev za obnavljanje licence u roku utvrđenom stavom 6. ovog člana, licenca prestaje da važi istekom tri godine od dana izdavanja. </p>
				<p>Ako se zahtev za obnavljanje licence podnese po isteku roka iz stava 6. ovog člana, smatraće se da je podnet zahtev za izdavanje nove licence. </p>
				<p>U postupku izdavanja i obnavljanja licence potvrdu nadležnog organa o neosuđivanosti za krivična dela iz člana 9. stav 1. tačka 6) ovog zakona za licenciranog procenitelja pribavlja Ministarstvo u skladu sa odredbama Кrivičnog zakonika. </p>
				<p>Ministar donosi akt kojim bliže uređuje postupak izdavanja i obnavljanja licence.</p>
				<p class="bold">Osiguranje od profesionalne odgovornosti</p>
				<p class="clan">Član 12.</p>
				<p>Pre izdavanja licence, odnosno podnošenja zahteva za obnavljanje licence, licencirani procenitelj je dužan da zaključi ugovor o osiguranju od profesionalne odgovornosti sa periodom važenja od najmanje tri godine i da primerak navedenog ugovora dostavi Ministarstvu uz dokumentaciju potrebnu za dobijanje, odnosno obnavljanje licence u skladu sa ovim zakonom.</p>
				<p>Licencirani procenitelj je dužan da nakon izdavanja, odnosno obnavljanja licence, Ministarstvu najmanje jednom godišnje dostavlja važeću polisu osiguranja.</p>
				<p>Licenciranom procenitelju koji ne izvršava obaveze predviđene stavom 2. ovog člana, Ministar oduzima licencu.</p>
				<p>Godišnja suma osiguranja za ugovor o osiguranju od profesionalne odgovornosti iznosi najmanje 50.000 evra u dinarskoj protivvrednosti.</p>
				<p class="bold">Obaveza članstva u Akreditovanom udruženju</p>
				<p class="clan">Član 13.</p>
				<p>Članstvo u Akreditovanom udruženju je obavezno za svakog licenciranog procenitelja.</p>
				<p>Licencirani procenitelj je dužan da Akreditovanom udruženju podnese zahtev za prijem u članstvo i da u roku od 30 dana od dana prijema rešenja o izdavanju licence dostavi Ministarstvu dokaz o prijemu u članstvo.</p>
				<p>Licencirani procenitelj kome prestane članstvo u Akreditovanom udruženju dužan je da u roku od 30 dana od dana prestanka članstva dostavi Ministarstvu dokaz o prijemu u članstvo drugog Akreditovanog udruženja.</p>
				<p>Akreditovano udruženje je dužno da odmah, a najkasnije narednog radnog dana od dana prestanka članstva, dostavi Ministarstvu obaveštenje o prestanku članstva licenciranog procenitelja.</p>
				<p>Licenciranom procenitelju koji ne postupi u skladu sa st. 2. i 3. ovog člana Ministar rešenjem oduzima licencu.</p>
				<p>Akreditovano udruženje je dužno da omogući svakom licu, pod jednakim uslovima utvrđenim statutom, da postane član.</p>
				<p>Lice koje smatra da mu je povređeno pravo iz stava 6. ovog člana može da podnese pritužbu Ministarstvu.</p>
				<p class="bold">Oduzimanje licence</p>
				<p class="clan">Član 14.</p>
				<p>Ministar rešenjem oduzima licencu licenciranom procenitelju:</p>
				<p>1) ako utvrdi da je rešenje o izdavanju licence izdato na osnovu netačnih, odnosno nepotpunih podataka;</p>
				<p>2) na osnovu prijema predloga za izricanje mera, u skladu sa članom 39. ovog zakona;</p>
				<p>3) ako licencirani procenitelj ne izvršava obaveze u pogledu osiguranja od profesionalne odgovornosti u skladu sa članom 12. ovog zakona;</p>
				<p>4) ako licencirani procenitelj ne izvršava obaveze u pogledu članstva u Akreditovanom udruženju, u skladu sa članom 13. ovog zakona;</p>
				<p>5) ako je u toku važenja licence pravosnažno osuđen za krivična dela koja ga čine nedostojnim za obavljanje poslova vršenja procena, i to za krivična dela protiv prava po osnovu rada, privrede, imovine, pravosuđa, javnog reda i mira, pravnog saobraćaja i službene dužnosti i za krivično delo finansiranja terorizma.</p>
				<p>Rešenjem iz stava 1. ovog člana utvrđuje se i period u kome se licu kome se oduzima licenca ne može izdati nova licenca, a koji ne može biti kraći od jedne, niti duži od tri godine od dana donošenja tog rešenja.</p>
				<p>Rešenje iz stava 1. ovog člana je konačno i protiv njega se može pokrenuti upravni spor, u skladu sa zakonom.</p>
				<p>Ministar donosi akt kojim bliže uređuje postupak oduzimanja licence.</p>
				<p class="clan">GLAVA IV</p>
				<p class="clan">OBUКA I USAVRŠAVANJE</p>
				<p class="bold">Stručna obuka</p>
				<p class="clan">Član 15.</p>
				<p>Кandidat za sticanje zvanja licencirani procenitelj je dužan da pre polaganja ispita pohađa stručnu obuku.</p>
				<p>Stručnu obuku mogu da pohađaju lica koja ispunjavaju uslov iz člana 9. stav 1. tačka 1) ovog zakona.</p>
				<p>Stručna obuka iz stava 1. ovog člana obuhvata naročito:</p>
				<p>1) načela ekonomske teorije, praktičnih ekonomskih aspekata tržišta nepokretnosti i poslovanja i finansija;</p>
				<p>2) osnove prometa nepokretnosti, energetike, zaštite životne sredine i prirodnih resursa i građevinarstva;</p>
				<p>3) propise kojima se uređuju stvarnopravni odnosi, status, promet, poreske aspekte i druga pitanja od značaja za nepokretnosti, standarde struke, postupak procene vrednosti, postupak procene vrednosti u svrhe sprovođenja posebnih postupaka u skladu sa posebnim zakonom i standarde procene. </p>
				<p>Potvrda o stručnoj obuci sadrži potvrdu da je polaznik pohađao obuku i da je uspešno prošao završnu proveru znanja nakon sprovedene obuke.</p>
				<p class="bold">Organizator stručne obuke</p>
				<p class="clan">Član 16.</p>
				<p>Lice zainteresovano za sticanje statusa organizatora stručne obuke, u skladu sa ovim zakonom, dostavlja Ministarstvu zahtev za upis u imenik organizatora stručne obuke zajedno sa dokazima o ispunjavanju uslova propisanih aktom iz stava 5. ovog člana i dokazom o plaćenoj taksi. </p>
				<p>Ministarstvo u roku od 15 dana od dana prijema urednog zahteva lica iz stava 1. ovog člana utvrđuje ispunjenost uslova propisanih aktom iz stava 5. ovog člana, a Ministar donosi rešenje kojim potvrđuje da je navedeno lice ispunilo uslove za upis u imenik, ili utvrđuje da nije ispunilo te uslove.</p>
				<p>Ministar rešenjem briše iz imenika organizatora stručne obuke, za koga se proverom u skladu sa članom 23. stav 1. tačka 5) ovog zakona, utvrdi da je prestao da ispunjava propisane uslove.</p>
				<p>Rešenje iz st. 2. i 3. ovog člana je konačno i protiv njega se može pokrenuti upravni spor, u skladu sa zakonom.</p>
				<p>Ministar, na predlog Stručnog odbora, donosi akt kojim propisuje sadržaj i obim programa stručne obuke, kao i način na koji organizator stručne obuke dokazuje da ispunjava uslove za sprovođenje stručne obuke.</p>
				<p class="bold">Кontinuirano profesionalno usavršavanje</p>
				<p class="clan">Član 17.</p>
				<p>Licencirani procenitelj je dužan da se kontinuirano profesionalno usavršava u cilju održavanja i unapređenja znanja, profesionalnih veština i profesionalnih vrednosti.</p>
				<p>Кontinuirano profesionalno usavršavanje obuhvata naročito teme i oblasti iz člana 15. stav 3. ovog zakona.</p>
				<p>Polaznicima programa kontinuiranog profesionalnog usavršavanja organizator izdaje potvrdu o pohađanju usavršavanja koja sadrži temu, oblast i broj časova usavršavanja. </p>
				<p class="bold">Organizator kontinuiranog profesionalnog usavršavanja</p>
				<p class="clan">Član 18.</p>
				<p>Lice zainteresovano za sticanje statusa organizatora kontinuiranog profesionalnog usavršavanja, u skladu sa ovim zakonom, dostavlja Ministarstvu zahtev za upis u imenik organizatora kontinuiranog profesionalnog usavršavanja zajedno sa dokazima o ispunjavanju uslova propisanih aktom iz stava 5. ovog člana i dokazom o plaćenoj taksi. </p>
				<p>Ministarstvo u roku od 15 dana od dana prijema urednog zahteva lica iz stava 1. ovog člana utvrđuje ispunjenost uslova propisanih aktom iz stava 5. ovog člana, a Ministar donosi rešenje kojim potvrđuje da je navedeno lice ispunilo uslove za upis u imenik, ili utvrđuje da nije ispunilo te uslove.</p>
				<p>Ministar rešenjem briše iz imenika organizatora kontinuiranog profesionalnog usavršavanja, za koga se proverom u skladu sa članom 23. stav 1. tačka 5) ovog zakona, utvrdi da je prestao da ispunjava propisane uslove.</p>
				<p>Rešenje iz st. 2. i 3. ovog člana je konačno i protiv njega se može pokrenuti upravni spor, u skladu sa zakonom.</p>
				<p>Ministar, na predlog Stručnog odbora, donosi akt kojim propisuje godišnji program kontinuiranog profesionalnog usavršavanja u skladu sa potrebama struke licenciranih procenitelja i njenog razvoja, broj časova kontinuiranog profesionalnog usavršavanja, kao i način na koji organizator kontinuiranog profesionalnog usavršavanja dokazuje da ispunjava uslove za sprovođenje kontinuiranog profesionalnog usavršavanja. </p>
				<p class="clan">GLAVA V</p>
				<p class="clan">STRUČNI ODBOR</p>
				<p class="bold">Osnivanje Stručnog odbora</p>
				<p class="clan">Član 19.</p>
				<p>Ministar svojim aktom osniva Stručni odbor, sprovodi postupak javnog konkursa iz stava 3. tačka 3) ovog člana i imenuje i razrešava njegove članove.</p>
				<p>Stručni odbor ima devet članova, uključujući predsednika, kojeg na prvoj sednici članovi Stručnog odbora biraju većinom od ukupnog broja glasova.</p>
				<p>Članovi Stručnog odbora imenuju se na sledeći način:</p>
				<p>1) dva člana na predlog Ministarstva;</p>
				<p>2) jedan član na predlog Narodne banke Srbije;</p>
				<p>3) šest članova na osnovu sprovedenog javnog konkursa.</p>
				<p>Administrativno-tehničku podršku Stručnom odboru pruža Ministarstvo. </p>
				<p>Članovi Stručnog odbora imenuju se na period od tri godine, sa mogućnošću ponovnog imenovanja.</p>
				<p class="bold">Uslovi za imenovanje člana Stručnog odbora</p>
				<p class="clan">Član 20.</p>
				<p>Za člana Stručnog odbora može biti imenovano lice koje ispunjava sledeće uslove:</p>
				<p>1) poseduje važeću licencu za vršenje procene vrednosti nepokretnosti, u skladu sa ovim zakonom;</p>
				<p>2) ima najmanje 10 godina radnog iskustva stečenog obavljanjem poslova vršenja procene vrednosti nepokretnosti u Republici Srbiji ili inostranstvu;</p>
				<p>3) nije osuđivano za krivična dela koja ga čine nedostojnim za članstvo u Stručnom odboru.</p>
				<p>Izuzetno od stava 1. tač. 1) i 2) ovog člana, za članove Stručnog odbora koji se imenuju na predlog Ministarstva i Narodne banke Srbije, u skladu sa članom 19. stav 3. tač. 1) i 2) ovog zakona, mogu biti imenovana i lica koja imaju najmanje pet godina radnog iskustva u organima uprave, organima i organizacijama čiji je osnivač Republika Srbija, ili Narodnoj banci Srbije, i to na poslovima koji se odnose na tržište nepokretnosti, procenu vrednosti nepokretnosti i praćenje i analizu podataka u vezi sa ovim procenama i nepokretnostima.</p>
				<p class="bold">Zabrana imenovanja za člana Stručnog odbora</p>
				<p class="clan">Član 21.</p>
				<p>Za člana Stručnog odbora ne može biti imenovano lice:</p>
				<p>1) kome je izrečena mera bezbednosti zabrane vršenja poziva, delatnosti i dužnosti propisana Кrivičnim zakonikom;</p>
				<p>2) koje obavlja funkciju člana uprave Akreditovanog udruženja, u smislu ovog zakona;</p>
				<p>3) koje obavlja druge poslove koji bi mogli uticati na njegovu samostalnost, nepristrasnost i javni ugled, odnosno ugled Stručnog odbora.</p>
				<p class="bold">Prestanak funkcije člana Stručnog odbora</p>
				<p class="clan">Član 22.</p>
				<p>Članu Stručnog odbora funkcija prestaje istekom perioda na koji je imenovan, ako to sam zatraži, ispunjenjem uslova za penziju ili u slučaju razrešenja.</p>
				<p>Članu Stručnog odbora funkcija prestaje nakon isteka 30 dana od dana kada je Ministarstvu podneo zahtev za prestanak funkcije.</p>
				<p>Ministar razrešava člana Stručnog odbora:</p>
				<p>1) koji je osuđen za krivično delo na bezuslovnu kaznu zatvora od najmanje šest meseci ili za krivično delo koje ga čini nedostojnim za vršenje funkcije člana Stručnog odbora, i to za krivična dela protiv prava po osnovu rada, privrede, imovine, pravosuđa, javnog reda i mira, pravnog saobraćaja i službene dužnosti i za krivično delo finansiranja terorizma;</p>
				<p>2) koji nestručno ili nesavesno vrši funkciju člana Stručnog odbora;</p>
				<p>3) za koga se na osnovu nalaza i mišljenja nadležne zdravstvene ustanove utvrdi da je zbog zdravstvenog stanja trajno izgubio radnu sposobnost ili je privremeno nesposoban za vršenje funkcije člana Stručnog odbora u trajanju dužem od šest meseci;</p>
				<p>4) za koga se utvrdi da nije ispunio uslove za imenovanje iz člana 20. ovog zakona;</p>
				<p>5) u pogledu koga se utvrdi da je u momentu imenovanja postojala ili je posle imenovanja nastupila neka od okolnosti zabrane imenovanja iz člana 21. ovog zakona;</p>
				<p>6) kome je oduzeta licenca, u skladu sa ovim zakonom.</p>
				<p>Ministar razrešava člana Stručnog odbora na inicijativu Stručnog odbora ili na sopstvenu inicijativu.</p>
				<p class="bold">Poslovi Stručnog odbora</p>
				<p class="clan">Član 23.</p>
				<p>Stručni odbor obavlja sledeće poslove:</p>
				<p>1) predlaže Nacionalne standarde i kodeks etike, kao i izmene i dopune navedenih akata;</p>
				<p>2) predlaže sadržaj programa ispita, sprovodi ispite i ocenjuje kandidate;</p>
				<p>3) predlaže sadržaj i obim programa stručne obuke, kao i način na koji organizator stručne obuke dokazuje da ispunjava uslove za sprovođenje stručne obuke;</p>
				<p>4) predlaže godišnji program kontinuiranog profesionalnog usavršavanja u skladu sa potrebama struke licenciranih procenitelja i njenog razvoja, broj časova kontinuiranog profesionalnog usavršavanja, kao i način na koji organizator kontinuiranog profesionalnog usavršavanja dokazuje da ispunjava uslove za sprovođenje kontinuiranog profesionalnog usavršavanja;</p>
				<p>5) vrši proveru da li organizatori stručne obuke i organizatori kontinuiranog profesionalnog usavršavanja ispunjavaju uslove propisane ovim zakonom i podzakonskim aktima, prikuplja podatke od organizatora stručne obuke i kontinuiranog profesionalnog usavršavanja i jednom godišnje, a po zahtevu Ministarstva ili ukazanoj potrebi i češće, dostavlja Ministarstvu izveštaj o izvršenim proverama;</p>
				<p>6) daje mišljenje na interna akta Akreditovanih udruženja;</p>
				<p>7) daje mišljenje Ministarstvu na predlog Akreditovanog udruženja za izricanje mera licenciranom procenitelju;</p>
				<p>8) dostavlja Ministarstvu godišnji izveštaj o svom radu.</p>
				<p>Na zahtev Ministarstva, Stručni odbor je dužan da dostavi i druge tražene podatke i mišljenja.</p>
				<p class="bold">Odlučivanje i kvorum</p>
				<p class="clan">Član 24.</p>
				<p>Stručni odbor odlučuje na sednicama, koje vodi predsednik ili član koga on ovlasti.</p>
				<p>Кvorum čini većina članova Stručnog odbora, od kojih su najmanje tri člana imenovana u skladu sa članom 19. stav 3. tačka 3) ovog zakona.</p>
				<p>Stručni odbor odlučuje većinom glasova svih članova, uključujući predsednika.</p>
				<p>Članovi Stručnog odbora dužni su da obaveste Stručni odbor o svim okolnostima koje mogu da ukažu na postojanje sukoba interesa prilikom odlučivanja o konkretnom pitanju.</p>
				<p>Stručni odbor donosi poslovnik o svom radu, uz prethodnu saglasnost Ministarstva.</p>
				<p class="bold">Princip rada</p>
				<p class="clan">Član 25.</p>
				<p>Članovi Stručnog odbora dužni su da u vršenju svoje dužnosti postupaju stručno, savesno i nepristrasno.</p>
				<p>Članovi Stručnog odbora pri donošenju odluka ne mogu dovesti u pitanje svoju samostalnost, kao ni samostalnost Stručnog odbora.</p>
				<p>Zabranjeno je svakom licu, organu ili organizaciji da preduzima bilo koju radnju kojom utiče na samostalnost u radu i odlučivanju Stručnog odbora ili bilo kog njegovog člana.</p>
				<p class="bold">Obaveza čuvanja poslovne tajne</p>
				<p class="clan">Član 26.</p>
				<p>Članovi Stručnog odbora dužni su da čuvaju kao poverljive sve podatke koje su pribavili u obavljanju poslova u skladu sa ovim zakonom, osim podataka koji su dostupni javnosti.</p>
				<p>Podaci iz stava 1. ovog člana, osim podataka koji su dostupni javnosti, smatraju se poslovnom tajnom.</p>
				<p>Stručni odbor može da učini dostupnim podatke iz stava 2. ovog člana u skladu sa zakonom. </p>
				<p>Odredba stava 1. ovog člana odnosi se i na druga lica kojima su prilikom rada u Stručnom odboru bili dostupni poverljivi podaci. </p>
				<p class="bold">Sredstva za obavljanje poslova Stručnog odbora</p>
				<p class="clan">Član 27.</p>
				<p>Sredstva za obavljanje poslova Stručnog odbora iz ovog zakona obezbeđuju se iz budžeta Republike Srbije.</p>
				<p>Visinu naknade za rad članova Stručnog odbora određuje Ministar. </p>
				<p class="bold">Nadzor nad radom Stručnog odbora</p>
				<p class="clan">Član 28.</p>
				<p>Nadzor nad radom Stručnog odbora i aktima koje on donosi vrši Ministarstvo.</p>
				<p>Ako Ministarstvo utvrdi da se aktivnosti Stručnog odbora iz stava 1. ovog člana ne vrše u skladu sa ovim zakonom, naložiće da se utvrđene nepravilnosti otklone u određenom roku.</p>
				<p class="clan">GLAVA VI</p>
				<p class="clan">UDRUŽENJA PROCENITELJA</p>
				<p class="bold">Profesionalno udruženje</p>
				<p class="clan">Član 29.</p>
				<p>Profesionalno udruženje procenitelja (u daljem tekstu: profesionalno udruženje) jeste dobrovoljna, nevladina i nedobitna organizacija osnovana u skladu sa odredbama zakona kojim se uređuju udruženja, radi unapređenja i promovisanja profesije procenitelja.</p>
				<p class="bold">Uslovi za akreditaciju profesionalnog udruženja</p>
				<p class="clan">Član 30.</p>
				<p>Profesionalno udruženje podnosi Ministarstvu zahtev za akreditaciju, uz dostavljanje dokaza o ispunjavanju sledećih uslova:</p>
				<p>1) da ima najmanje 25 registrovanih članova koji su licencirani procenitelji;</p>
				<p>2) da ima organizacionu, upravljačku i tehničku strukturu koja omogućava prijem i evidenciju članova, unapređenje profesije, kao i proveru i sankcionisanje povreda Nacionalnih standarda i kodeksa etike;</p>
				<p>3) da ispunjava uslove za organizatora kontinuiranog profesionalnog usavršavanja propisane aktom iz člana 18. stav 5. ovog zakona;</p>
				<p>4) da je formiralo Кomisiju, čiji su članovi najmanje tri licencirana procenitelja sa najmanje pet godina radnog iskustva na poslovima vršenja procena, i uredilo način rada Disciplinske komisije za potrebe vođenja disciplinskih postupaka;</p>
				<p>5) da je donelo interna akta kojima su propisani adekvatni mehanizmi zaštite članova udruženja u okviru disciplinskog postupka;</p>
				<p>6) da je donelo interni akt kojim su propisani iznosi koje na ime članarina i drugih naknada naplaćuje članovima;</p>
				<p>7) da je platilo taksu za dobijanje statusa Akreditovanog udruženja.</p>
				<p>Ispunjenost uslova iz stava 1. ovog člana profesionalno udruženje dokazuje izvodom iz registra članova udruženja, dostavljanjem statuta i drugih internih akata udruženja, kao i dokaza o uplati takse iz stava 1. tačka 7) ovog člana.</p>
				<p class="bold">Akreditacija profesionalnog udruženja</p>
				<p class="clan">Član 31.</p>
				<p>Po zahtevu za akreditaciju profesionalnog udruženja, a na osnovu prethodno pribavljenog mišljenja Stručnog odbora, Ministar donosi rešenje kojim potvrđuje da je profesionalno udruženje ispunilo uslove za akreditaciju, ili utvrđuje da profesionalno udruženje nije ispunilo te uslove. </p>
				<p>Rešenje iz stava 1. ovog člana je konačno i protiv njega se može pokrenuti upravni spor, u skladu sa zakonom.</p>
				<p>Akreditovano udruženje je dužno da obavesti Ministarstvo o svakoj promeni vezanoj za ispunjavanje uslova za akreditaciju u roku od 30 dana od dana nastupanja promene.</p>
				<p>Akreditaciju udruženja Ministar može ukinuti u slučajevima kada Akreditovano udruženje prestane da ispunjava propisane uslove, odnosno u drugim slučajevima propisanim ovim zakonom.</p>
				<p>Ministarstvo bez odlaganja vrši promenu upisa, odnosno brisanje u imeniku akreditovanih udruženja.</p>
				<p>Profesionalno udruženje stiče akreditaciju danom upisa u imenik akreditovanih udruženja.</p>
				<p>Broj Akreditovanih udruženja nije ograničen.</p>
				<p class="bold">Poslovi Akreditovanog udruženja</p>
				<p class="clan">Član 32.</p>
				<p>Akreditovano udruženje obavlja sledeće poslove:</p>
				<p>1) sprovodi stručnu obuku, ukoliko ispuni uslove propisane aktom iz člana 16. ovog zakona;</p>
				<p>2) sprovodi program kontinuiranog profesionalnog usavršavanja, u skladu sa članom 17. ovog zakona;</p>
				<p>3) proverava usaglašenost rada licenciranog procenitelja koji je član Akreditovanog udruženja sa Nacionalnim standardima i kodeksom etike;</p>
				<p>4) obavlja druge poslove vezane za razvoj profesije licenciranih procenitelja u skladu sa ovim zakonom, podzakonskim aktima i internim aktima Akreditovanih udruženja.</p>
				<p class="bold">Članarina Akreditovanog udruženja</p>
				<p class="clan">Član 33.</p>
				<p>Akreditovano udruženje od svojih članova naplaćuje članarinu. </p>
				<p>Ministar, na predlog Stručnog odbora, donosi akt kojim propisuje iznos obavezne članarine koju Akreditovano udruženje naplaćuje svojim članovima.</p>
				<p class="bold">Nadzor nad radom Akreditovanog udruženja</p>
				<p class="clan">Član 34.</p>
				<p>Nadzor nad radom Akreditovanog udruženja sprovodi Ministarstvo godišnjom proverom ispunjenosti uslova iz člana 30. stav 1. ovog zakona, uvidom u godišnji izveštaj Akreditovanog udruženja iz člana 35. stav 6. ovog zakona i prikupljanjem potrebnih informacija i obaveštenja radi utvrđivanja svih činjenica od značaja za nadzor nad radom Akreditovanog udruženja.</p>
				<p>Ako u postupku nadzora nad radom Akreditovanog udruženja utvrdi da je došlo do nepravilnosti koje su neznatne i lako otklonjive ili lakše, Ministar donosi rešenje kojim nalaže Akreditovanom udruženju da u roku određenom tim rešenjem takve nepravilnosti otkloni, kao i da dostavi Ministarstvu izveštaj sa dokazima o otklonjenim nepravilnostima.</p>
				<p>Ako u postupku nadzora nad radom Akreditovanog udruženja utvrdi da je došlo do nepravilnosti koje su teže, ili ako Akreditovano udruženje nije postupilo po prethodno donetom rešenju o otklanjanju nepravilnosti u skladu sa stavom 2. ovog člana, Ministar donosi rešenje kojim ukida akreditaciju profesionalnog udruženja. </p>
				<p>Na pitanja koja nisu posebno uređena ovim zakonom, shodno se primenjuje zakon kojim se uređuju udruženja.</p>
				<p class="clan">GLAVA VII</p>
				<p class="clan">NADZOR NAD RADOM LICENCIRANOG PROCENITELJA</p>
				<p class="bold">Provera rada licenciranog procenitelja</p>
				<p class="clan">Član 35.</p>
				<p>Proveru usaglašenosti rada licenciranog procenitelja sa Nacionalnim standardima i kodeksom etike Akreditovano udruženje, čiji je licencirani procenitelj član, vrši u skladu sa odredbama ovog zakona i odgovarajućim internim aktima Akreditovanog udruženja.</p>
				<p>U postupku provere rada licenciranog procenitelja Akreditovano udruženje proverava da li on postupa u skladu sa odredbama ovog zakona, Nacionalnim standardima i kodeksa etike, kao i drugim propisima kojima se uređuje rad procenitelja. </p>
				<p>Licencirani procenitelj nad kojim se vrši provera rada dužan je da:</p>
				<p>1) omogući Akreditovanom udruženju uvid u izveštaje o proceni i drugu relevantnu dokumentaciju; </p>
				<p>2) mogući nesmetanu proveru rada;</p>
				<p>3) sarađuje sa ovlašćenim licima Akreditovanog udruženja u postupku vršenja provere.</p>
				<p>Nepostupanje u skladu sa stavom 3. ovog člana smatra se težom nepravilnošću u radu licenciranog procenitelja. </p>
				<p>Akreditovano udruženje dužno je da proveru rada vrši na objektivan način, na principima javnog i nepristrasnog postupanja.</p>
				<p>Akreditovano udruženje dostavlja Ministarstvu godišnji izveštaj o obavljenim proverama usaglašenosti rada licenciranih procenitelja sa Nacionalnim standardima i kodeksom etike.</p>
				<p>Na zahtev Ministarstva, Akreditovano udruženje dostavlja i vanredni izveštaj o obavljenim proverama usaglašenosti rada licenciranih procenitelja sa Nacionalnim standardima i kodeksom etike.</p>
				<p class="bold">Sprovođenje provere rada licenciranog procenitelja</p>
				<p class="clan">Član 36.</p>
				<p>Akreditovano udruženje vrši prvu proveru rada licenciranog procenitelja u roku koji nije kraći od 12, niti duži od 18 meseci od datuma sticanja licence.</p>
				<p>Svaku narednu proveru rada licenciranog procenitelja Akreditovano udruženje vrši najmanje jednom u tri godine od dana okončanja prethodne provere.</p>
				<p>Akreditovano udruženje vrši vanrednu proveru rada licenciranog procenitelja na osnovu inicijative Ministarstva, pritužbi zainteresovanih strana ili u slučaju saznanja da je provera rada neophodna.</p>
				<p>Proveru rada licenciranog procenitelja sprovodi Кomisija na osnovu pregleda dostavljenih izveštaja o proceni i ostale dokumentacije, prema metodologiji i standardima određenim aktima Akreditovanog udruženja.</p>
				<p>Vanredna provera rada licenciranog procenitelja iz stava 3. ovog člana vrši se na način iz stava 4. ovog člana, a može da se vrši i izlaskom na teren, ili na drugi odgovarajući način u zavisnosti od okolnosti konkretnog slučaja. </p>
				<p>Ako Кomisija na osnovu izvršene provere rada ustanovi da je licencirani procenitelj učinio neznatnu i lako otklonjivu nepravilnost, naložiće mu otklanjanje uočene nepravilnosti i odrediti rok u kome je dužan da dostavi dokaz da je nepravilnost otklonio. </p>
				<p>Ako Кomisija na osnovu izvršene provere rada ustanovi da je licencirani procenitelj povredio Nacionalne standarde i kodeks etike, iniciraće sprovođenje disciplinskog postupka pred Disciplinskom komisijom Akreditovanog udruženja.</p>
				<p>Izveštaj Кomisije sadrži opis utvrđenih nesaglasnosti sa Nacionalnim standardima i kodeksom etike, navode o činjenicama i dokazima za iznete tvrdnje, predlog za izvođenje dokaza tokom disciplinskog postupka, kao i prateću dokumentaciju.</p>
				<p class="bold">Disciplinska komisija Akreditovanog udruženja</p>
				<p class="clan">Član 37.</p>
				<p>Akreditovano udruženje za potrebe vođenja disciplinskih postupaka formira Disciplinsku komisiju.</p>
				<p>Disciplinsku komisiju čine najmanje tri člana Akreditovanog udruženja imenovana na period od dve godine.</p>
				<p>U slučaju da složenost postupka to nalaže, Akreditovano udruženje može angažovati i dodatne spoljne stručne saradnike za učešće u sprovođenju disciplinskog postupka.</p>
				<p>Bliži uslovi u pogledu sastava i rada Disciplinske komisije uređuju se aktima Akreditovanog udruženja.</p>
				<p class="bold">Disciplinski postupak</p>
				<p class="clan">Član 38.</p>
				<p>Akreditovano udruženje inicira i sprovodi disciplinski postupak na osnovu izveštaja i predloga Кomisije, kao i na osnovu pritužbi zainteresovanih lica koje ispunjavaju uslove za pokretanje postupka.</p>
				<p>Zainteresovana lica Akreditovanom udruženju podnose pritužbe na rad licenciranog procenitelja zbog kršenja Nacionalnih standarda i kodeksa etike.</p>
				<p>Akreditovano udruženje neće postupati po pritužbama koje su nepotpune, nejasne i ne sadrže osnovne elemente kojima se potkrepljuju navodi iz pritužbe, a podnosioca će izvestiti o razlozima za nepostupanje.</p>
				<p>Licencirani procenitelj će odmah biti obavešten o razlozima za pokretanje disciplinskog postupka, upoznat sa predmetom i biće mu omogućeno da tokom disciplinskog postupka pruža objašnjenja i dokaze za svoje navode.</p>
				<p>Кada Disciplinska komisija utvrdi da nisu postojale nepravilnosti u radu licenciranog procenitelja, sačiniće o tome izveštaj koji će dostaviti podnosiocu pritužbe, licenciranom procenitelju i nadležnom organu Akreditovanog udruženja.</p>
				<p>Кada Disciplinska komisija utvrdi da su postojale nepravilnosti u radu licenciranog procenitelja, sačiniće izveštaj o povredama Nacionalnih standarda i kodeksa etike sa predlogom za izricanje mera u skladu sa ovim zakonom. </p>
				<p>Disciplinska komisija o izveštaju odlučuje većinom glasova svih članova.</p>
				<p>Izveštaj Disciplinske komisije iz stava 6. ovog člana dostavlja se podnosiocu pritužbe, Ministarstvu, licenciranom procenitelju i nadležnom organu Akreditovanog udruženja.</p>
				<p class="bold">Nepravilnosti i mere </p>
				<p class="clan">Član 39.</p>
				<p>Nepravilnosti u radu licenciranog procenitelja mogu biti lakše ili teže. </p>
				<p>Mere koje se mogu izreći na osnovu sprovedenog disciplinskog postupka, su:</p>
				<p>1) U slučaju lakše nepravilnosti: </p>
				<p>– javna opomena,</p>
				<p>– javna opomena i novčana kazna u iznosu od 20.000 do 100.000 dinara;</p>
				<p>2) U slučaju teže nepravilnosti:</p>
				<p>– javna opomena i novčana kazna u iznosu od 150.000 do 500.000 dinara,</p>
				<p>– oduzimanje licence. </p>
				<p>Višestruko ponavljanje lakših nepravilnosti smatra se težom nepravilnošću.</p>
				<p>Mera nalaganja otklanjanja nepravilnosti može se izreći uz bilo koju od mera iz stava 2. ovog člana.</p>
				<p>Akreditovano udruženje nakon sprovedenog postupka celokupan predmet zajedno sa predlogom za izricanje mera dostavlja Ministarstvu.</p>
				<p>Ministar, po prethodno pribavljenom mišljenju Stručnog odbora, izriče meru javne opomene, javne opomene i novčane kazne, odnosno oduzimanja licence rešenjem koje je konačno i protiv koga se može pokrenuti upravni spor.</p>
				<p>Rešenje o izricanju mere iz stava 6. ovog člana Ministarstvo dostavlja licenciranom procenitelju i Akreditovanom udruženju narednog dana od dana kada to rešenje postane konačno, a meru izrečenu rešenjem bez odlaganja upisuje u imenik licenciranih procenitelja.</p>
				<p>Mera javne opomene i javne opomene i novčane kazne izrečena rešenjem iz stava 6. ovog člana briše se iz imenika licenciranih procenitelja po isteku 18 meseci od dana upisa u imenik, pod uslovom da licencirani procenitelj u navedenom roku ne učini novu nepravilnost.</p>
				<p>Na predlog Stručnog odbora, Ministar donosi akt kojim bliže uređuje kriterijume za određivanje lakših i težih nepravilnosti.</p>
				<p class="clan">GLAVA VIII</p>
				<p class="clan">TAКSE I IMENICI</p>
				<p class="bold">Takse</p>
				<p class="hide-change" style="text-align: center"><em>Član 40.</em></p>
				<p class="hide-change" style="text-align: center"><em>Prestao je da važi (vidi član 79. 
				Zakona - 113/2017-192)</em></p>
				<p class="bold">Imenici</p>
				<p class="clan">Član 41.</p>
				<p>Ministarstvo vodi: </p>
				<p>1) imenik licenciranih procenitelja;</p>
				<p>2) imenik Akreditovanih udruženja;</p>
				<p>3) imenik organizatora stručne obuke;</p>
				<p>4) imenik organizatora kontinuiranog profesionalnog usavršavanja.</p>
				<p>Imenici iz stava 1. ovog člana su javni, objavljuju se i bez odlaganja ažuriraju na internet stranici Ministarstva.</p>
				<p class="bold">Imenik licenciranih procenitelja</p>
				<p class="clan">Član 42.</p>
				<p>Imenik licenciranih procenitelja sadrži sledeće podatke za svakog licenciranog procenitelja, i to: </p>
				<p>1) ime i prezime;</p>
				<p>2) broj i datum izdavanja licence;</p>
				<p>3) adresu i kontakt telefon, uz prethodno pribavljeni pristanak licenciranog procenitelja;</p>
				<p>4) podatke u vezi sa članstvom u Akreditovanom udruženju (naziv Akreditovanog udruženja, datum učlanjenja, datum prestanka članstva i ostale podatke bitne za članstvo);</p>
				<p>5) izrečene disciplinske mere: javna opomena, novčana kazna i oduzimanje licence.</p>
				<p>Pravo da vrši procene licencirani procenitelj gubi danom upisa datuma prestanka članstva u Akreditovanom udruženju u imenik iz stava 1. ovog člana, odnosno brisanjem iz tog imenika u slučajevima predviđenim ovim zakonom.</p>
				<p class="bold">Imenik Akreditovanih udruženja</p>
				<p class="clan">Član 43.</p>
				<p>Imenik Akreditovanih udruženja sadrži sledeće podatke za svako Akreditovano udruženje, i to:</p>
				<p>1) naziv;</p>
				<p>2) broj i datum izdavanja akreditacije;</p>
				<p>3) sedište i adresu; </p>
				<p>4) oblast ostvarivanja ciljeva; </p>
				<p>5) ime i prezime lica ovlašćenog za zastupanje;</p>
				<p>6) članstvo u savezu ili drugoj asocijaciji u zemlji i inostranstvu;</p>
				<p>7) broj i datum rešenja o upisu u registar udruženja Agencije za privredne registre.</p>
				<p class="bold">Imenik organizatora stručne obuke</p>
				<p class="clan">Član 44. </p>
				<p>Imenik organizatora stručne obuke sadrži sledeće podatke za svakog organizatora stručne obuke, i to:</p>
				<p>1) naziv;</p>
				<p>2) broj rešenja i datum upisa u imenik;</p>
				<p>3) sedište i adresu; </p>
				<p>4) ime i prezime lica ovlašćenog za zastupanje.</p>
				<p class="bold">Imenik organizatora kontinuiranog profesionalnog <br>usavršavanja</p>
				<p class="clan">Član 45.</p>
				<p>Imenik organizatora kontinuiranog profesionalnog usavršavanja sadrži sledeće podatke za svakog organizatora kontinuiranog profesionalnog usavršavanja, i to:</p>
				<p>1) naziv;</p>
				<p>2) broj rešenja i datum upisa u imenik;</p>
				<p>3) sedište i adresu; </p>
				<p>4) ime i prezime lica ovlašćenog za zastupanje;</p>
				<p>5) teme i oblasti iz člana 17. stav 2. ovog zakona za koje organizator kontinuiranog profesionalnog usavršavanja organizuje kontinuirano profesionalno usavršavanje.</p>
				<p class="clan">GLAVA IX</p>
				<p class="clan">PRELAZNE I ZAVRŠNE ODREDBE</p>
				<p class="bold">Rok za imenovanje članova Stručnog odbora</p>
				<p class="clan">Član 46.</p>
				<p>Ministar će u roku od 90 dana od dana stupanja na snagu ovog zakona osnovati Stručni odbor i imenovati njegove članove.</p>
				<p>Pri prvom imenovanju članova Stručnog odbora, u skladu sa ovim zakonom, članovi koji se predlažu u skladu sa članom 19. stav 3. tač. 1) i 2) ovog zakona imenuju se na period od pet godina, tri člana koji se predlažu u skladu sa članom 19. stav 3. tačka 3) ovog zakona na period od četiri godine, a preostala tri člana se imenuju na period od tri godine.</p>
				<p>Izuzetno od odredbe člana 20. stav 1. tačka 1) ovog zakona, u periodu od pet godina od dana stupanja na snagu ovog zakona, za člana Stručnog odbora može biti imenovano i lice koje poseduje važeći sertifikat za obavljanje poslova procenitelja međunarodno priznate stručne organizacije za procenitelje.</p>
				<p class="bold">Rok za donošenje podzakonskih akata</p>
				<p class="clan">Član 47.</p>
				<p>Ministar je dužan da u roku od 90 dana od dana stupanja na snagu ovog zakona donese podzakonska akta iz čl. 11, 14, 19, 27. i 40. ovog zakona.</p>
				<p>Ministar je dužan da u roku od 150 dana od dana stupanja na snagu ovog zakona donese podzakonska akta iz čl. 2, 10, 16, 18, 33. i 39. ovog zakona.</p>
				<p class="bold">Stručna zvanja i licence</p>
				<p class="clan">Član 48.</p>
				<p>Lica koja su do dana stupanja na snagu ovog zakona vršila procenu vrednosti nepokretnosti kao sudski veštaci odgovarajuće struke u skladu sa odredbama Zakona o sudskim veštacima („Službeni glasnik RS”, broj 44/10) mogu nastaviti da vrše procenu vrednosti nepokretnosti u smislu ovog zakona, najdalje do isteka roka od 18 meseci od dana stupanja na snagu ovog zakona.</p>
				<p>Nakon isteka roka iz stava 1. ovog člana, lica iz stava 1. ovog člana mogu nastaviti sa vršenjem procene vrednosti nepokretnosti u skladu sa ovim zakonom pod uslovom da steknu licencu iz člana 9. ovog zakona.</p>
				<p>Izuzetno od stava 2. ovog člana, lica koja su na dan 31. decembra 2015. godine posedovala naučno zvanje doktora nauka i bila upisana u registar sudskih veštaka odgovarajuće struke Ministarstva pravde u skladu sa odredbama Zakona o sudskim veštacima sa registrovanom užom specijalnošću: „procena građevinske vrednosti objekata, procena nekretnina, procena vrednosti nepokretnosti ili procena vrednosti imovine”, mogu u roku od 90 dana od dana početka primene ovog zakona, uz obavezno prilaganje odgovarajućih dokaza, podneti zahtev za izdavanje licence, a bez prilaganja dokaza o ispunjenosti uslova iz člana 9. stav 1. tač. 2)–4) ovog zakona.</p>
				<p>Rezidenti Republike Srbije koji na dan stupanja na snagu ovog zakona poseduju važeći sertifikat za obavljanje poslova procenitelja međunarodno priznate stručne organizacije za procenitelje mogu, u roku od 90 dana od dana početka primene ovog zakona, podneti zahtev za izdavanje licence bez prilaganja dokaza o ispunjenosti uslova iz člana 9. stav 3. ovog zakona.</p>
				<p>Izuzetno od odredbe člana 13. stav 2. ovog zakona, procenitelji koji licencu steknu tokom prve godine primene ovog zakona, dužni su da ispune obavezu u pogledu članstva u jednom od Akreditovanih udruženja u roku od jedne godine od dana početka primene ovog zakona.</p>
				<p class="bold">Prelazni uslov za akreditaciju udruženja</p>
				<p class="clan">Član 49.</p>
				<p>Izuzetno od odredbe člana 30. stav 1. tačka 1) ovog zakona, u roku od 18 meseci od dana početka primene ovog zakona, profesionalno udruženje uz zahtev za akreditaciju dostavlja dokaz da ima najmanje 15 članova koji su licencirani procenitelji. </p>
				<p>Akreditovano udruženje je dužno da u roku od 30 dana od dana isteka roka iz stava 1. ovog člana dostavi Ministarstvu dokaz o ispunjenosti uslova iz člana 30. stav 1. tačka 1) ovog zakona.</p>
				<p class="bold">Završna odredba</p>
				<p class="clan">Član 50.</p>
				<p>Ovaj zakon stupa na snagu osmog dana od dana objavljivanja u „Službenom glasniku Republike Srbije”, a primenjuje se po isteku 150 dana od dana stupanja na snagu ovog zakona.</p>
	</div>

