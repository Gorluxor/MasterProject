<meta http-equiv="content-type" content="text/html;charset=utf-8"><link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">


<div>

	<p class="odluka-zakon">
ZAКON</p>

<p class="odluka-zakon">o
pretvaranju kredita odobrenih od banaka nosiocima primarne poljoprivredne
proizvodnje i turističke privrede u javni dug 
federacije</p>

<p class="centar">„Službeni
list SRJ”, broj 12 od 6. marta 1998.</p>

<p class="clan">Član
1.</p>

<p>Ovim zakonom uređuju
se uslovi za pretvaranje svih kredita odobrenih iz potencijala banaka nosiocima
primarne poljoprivredne proizvodnje, ribarstva i turističke privrede (u daljem
tekstu: korisnici kredita), a na osnovu odluka poslovnih banaka (u daljem
tekstu: banke) u javni dug federacije (u daljem tekstu: javni dug).</p>

<p>Svi krediti koje su
korisnici kredita koristili kod banaka za osnovne namene utvrđene u ovom
zakonu, pretvaraju se u javni dug pod uslovima i na način propisan ovim
zakonom.</p>

<p class="clan">Član
2. </p>

<p>Pod kreditima iz
člana 1. ovog zakona ne podrazumevaju se krediti, odnosno deo kredita odobreni
iz sredstava primarne emisije.</p>

<p class="clan">Član
3.</p>

<p>Osnovica za
pretvaranje kredita u javni dug jeste knjigovodstveno stanje duga kod korisnika
kredita, odnosno potraživanja banaka, na dan 31. decembra 1997. godine.</p>

<p>Osnovica za
pretvaranje kredita u javni dug čini stanje duga - glavnica i redovna kamata
obračunata do 31. decembra 1997. godine koja nije plaćena.</p>

<p>Banke će krajnjim
korisnicima kredita otpisati kaznenu i zateznu kamatu, naknade i druge troškove
obračunate po kreditima za namene iz člana 1. ovog zakona, a koji su obračunati
za vreme korišćenja kredita zaključno sa 31. decembrom 1997. godine istovremeno
sa pretvaranjem kredita u javni dug federacije.</p>

<p class="clan">Član
4. </p>

<p>Pretvaranje kredita u
javni dug iz člana 3. ovog zakona, izvršiće se:</p>

<p>1) za sve namene u
biljnoj proizvodnji (ratarstvo, povrtarstvo, voćarstvo i vinogradarstvo);</p>

<p>2) za sve namene u
stočarstvu, živinarstvu i ribarstvu, uključujući pčelarstvo;</p>

<p>3) za sezonske
zalihe osnovnih poljoprivrednih i prehrambenih proizvoda;</p>

<p>4) za sve namene u
turističkoj privredi za pripremu turističkih usluga;</p>

<p>5) za sve namene po
programima revitalizacije sela i samozapošljavanja, u delu koji se odnosi na
oblast poljoprivrede.</p>

<p>Pretvaranje sredstava
iz stava 1. ovog člana izvršiće se samo za sredstva kredita koja su iskorišćena
za namene iz stava 1. ovog člana.</p>

<p class="clan">Član
5.</p>

<p>Pretvaranje kredita u
javni dug po osnovu čl. 3. i 4. ovog zakona, izvršiće se na rok od 10 godina,
uz period mirovanja od tri godine.</p>

<p class="clan">Član
6. </p>

<p>Period mirovanja teče
od 1. januara 1998. godine do 31. decembra 2000. godine.</p>

<p>U periodu mirovanja,
federacija bankama plaća kamatu u visini od 8% godišnje.</p>

<p>Кamata se plaća
mesečno unazad, a najdalje do 5. u mesecu za prethodni mesec.</p>

<p>Otplata kamate
počinje 5. jula 1998. godine, kada se plaća kamata za period od 1. januara do
30. juna 1998. godine.</p>

<p class="clan">Član
7. </p>

<p>Javni dug iz člana
3. st. 1. i 2. ovog zakona federacija stavlja u redovnu otplatu 1. januara 2001.
godine, i otplaćivaće ga bankama u jednakim polugodišnjim ratama koje dospevaju
30. juna i 31. decembra tekuće godine.</p>

<p>Prva polugodišnja
rata dospeva za plaćanje 30. juna 2001. godine.</p>

<p>U periodu otplate
javnog duga kamata se obračunava u visini od 8% godišnje.</p>

<p class="clan">Član
8.</p>

<p>Za iznos javnog duga
federacija će bankama izdati obveznice koje će glasiti na ime, u skladu sa
saveznim zakonom kojim su uređene hartije od vrednosti.</p>

<p class="clan">Član
9. </p>

<p>Banke su dužne da
donesu odluke o otpisu potraživanja od korisnika kredita za namene iz člana 4.
ovog zakona, u iznosima koji odgovaraju knjigovodstvenom stanju iz člana 3. ovog
zakona u roku od 15 dana od prijema obveznica od strane federacije.</p>

<p class="clan">Član
10.</p>

<p>Za izmirenje obaveza
po ovom zakonu, sredstva će se obezbeđivati svake godine u saveznom budžetu.</p>

<p class="clan">Član
11. </p>

<p>Pretvaranje kredita u
javni dug neće se vršiti korisnicima kredita koji se nalaze u postupku stečaja
i likvidacije u skladu sa saveznim zakonom kojim je uređeno prinudno poravnanje,
stečaj i likvidacija, ili su po tom osnovu likvidirani.</p>

<p>Izuzetno od stava 1.
ovog člana korisnicima kredita nad kojima se u postupku stečaja izvrši
poravnanje, izvršiće se pretvaranje kredita u javni dug.</p>

<p class="clan">Član
12.</p>

<p>Za privredni prestup
kazniće se banka koja ne donese odluku o otpisu potraživanja od korisnika
kredita za namene iz čl. 3. i 4. ovog zakona u roku od 15 dana od dana prijema
obveznica od strane federacije, novčanom kaznom u visini petnaestostrukog
iznosa neizvršene obaveze predviđene članom 9. ovog zakona.</p>

<p>Za radnje iz stava 1.
ovog člana kazniće se i odgovorno lice u banci novčanom kaznom u iznosu od
3.000 do 30.000 novih dinara.</p>

<p class="clan">Član
13.</p>

<p>Savezni ministar za
finansije doneće bliže propise za primenu ovog zakona, u roku od 15 dana od
dana stupanja na snagu ovog zakona.</p>

<p>Narodna banka
Jugoslavije vršiće kontrolu iz člana 4. stava 2. ovog zakona i dostavljati
izveštaj Saveznoj skupštini SRJ.</p>

<p class="clan">Član
14.</p>

<p>Ovaj zakon stupa na
snagu osmog dana od dana objavljivanja u „Službenom listu SRJ”.</p>

</div>

