


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: right;
}
</style>


	<div class="story">
			<p class="Basic-Paragraph">Na osnovu člana 112. stav 1. tačka 2. Ustava Republike Srbije, donosim</p>
			<p class="ukaz"><span class="bold">UКAZ</span></p>
			<p class="ukaz">o proglašenju Zakona o potvrđivanju Sporazuma između Vlade Republike Srbije i Vlade Republike Slovenije o saradnji u oblasti zaštite od prirodnih i drugih katastrofa</p>
			<p class="Basic-Paragraph">Proglašava se Zakon o potvrđivanju Sporazuma između Vlade Republike Srbije i Vlade Republike Slovenije o saradnji u oblasti zaštite od prirodnih i drugih katastrofa, koji je donela Narodna skupština Republike Srbije, na Prvoj sednici Prvog redovnog zasedanja u 2018. godini, 22. marta 2018. godine.</p>
			<p class="potpis">PR broj 13</p>
			<p class="potpis">U Beogradu, 26. marta 2018. godine</p>
			<p class="potpis">Predsednik Republike,</p>
			<p class="potpis"><span class="bold">Aleksandar Vučić, </span>s.r.</p>
			<p class="odluka-zakon">ZAКON</p>
			<p class="odluka-zakon">o potvrđivanju Sporazuma između Vlade Republike Srbije i Vlade Republike Slovenije o saradnji u oblasti zaštite od prirodnih i drugih katastrofa</p>
			<p class="centar">"Službeni glasnik RS - Međunarodni ugovori", broj 
			2 od 27. marta 2018.</p>
			<p class="clan">Član 1.</p>
			<p class="Basic-Paragraph">Potvrđuje se Sporazum između Vlade Republike Srbije i Vlade Republike Slovenije o saradnji u oblasti zaštite od prirodnih i drugih katastrofa, potpisan u LJubljani 20. februara 2015. godine, u originalu na srpskom, slovenačkom i engleskom jeziku.</p>
			<p class="clan">Član 2.</p>
			<p class="Basic-Paragraph">Tekst Sporazuma u originalu na srpskom jeziku glasi: </p>
			<p class="bold">SPORAZUM</p>
			<p class="bold">između</p>
			<p class="bold">Vlade Republike Srbije</p>
			<p class="bold">i</p>
			<p class="bold">Vlade Republike Slovenije </p>
			<p class="bold">o saradnji u oblasti zaštite od prirodnih i drugih katastrofa</p>
			<p class="Basic-Paragraph">Vlada Republike Srbije</p>
			<p class="Basic-Paragraph">i</p>
			<p class="Basic-Paragraph">Vlada Republike Slovenije</p>
			<p class="Basic-Paragraph">(u daljem tekstu: Strane);</p>
			<p class="Basic-Paragraph">Uverene u neophodnost uzajamne saradnje u sprečavanju i ublažavanju posledica prirodnih i drugih katastrofa (u daljem tekstu: katastrofe);</p>
			<p class="Basic-Paragraph">Imajući u vidu ulogu Evropske unije, Organizacije Ujedinjenih nacija i drugih međunarodnih organizacija u smislu zaštite od prirodnih i drugih katastrofa;</p>
			<p class="Basic-Paragraph">Dogovorile su se o sledećem:</p>
			<p class="bold">Član 1.<br>Svrha Sporazuma</p>
			<p class="Basic-Paragraph">(1) Ovaj sporazum uređuje okvir uslova za saradnju u oblasti sprečavanja katastrofa i pripremljenosti za katastrofe, za dobrovoljno pružanje uzajamne pomoći u slučaju katastrofa na teritoriji druge Strane i druge oblike uzajamne saradnje.</p>
			<p class="Basic-Paragraph">(2) Saradnja između Strana sledi načela uzajamnosti i sprovodi se u okviru mogućnosti Strana.</p>
			<p class="bold">Član 2.<br>Oblasti saradnje</p>
			<p class="Basic-Paragraph">(1) Saradnja između Strana uglavnom obuhvata sledeće oblasti:</p>
			<p class="Basic-Paragraph">(a) razmena naučnih i tehničkih znanja i transfer stručnog znanja i iskustva u oblasti zaštite od prirodnih i drugih katastrofa;</p>
			<p class="Basic-Paragraph">(b) obrazovanje i obuka zaposlenih koji učestvuju u aktivnostima zaštite i spasavanja;</p>
			<p class="Basic-Paragraph">(v) razvoj i proizvodnja opreme za zaštitu i spasavanje;</p>
			<p class="Basic-Paragraph">(g) uzajamno obaveštavanje o rizicima od katastrofa i njihovim posledicama;</p>
			<p class="Basic-Paragraph">(d) pomoć u slučaju prirodnih i drugih katastrofa u oblasti zaštite i spasavanja, kao i ublažavanje i uklanjanje njihovih posledica.</p>
			<p class="Basic-Paragraph">(2) Za sprovođenje ovog sporazuma i ostvarivanje saradnje u oblastima koje su pomenute u prethodnom stavu, Strane mogu sklopiti aranžmane o sprovođenju.</p>
			<p class="Basic-Paragraph">(3) Strane unapređuju saradnju između nacionalnih organa, vladinih i nevladinih institucija i organizacija koje učestvuju u zaštiti od prirodnih i drugih katastrofa.</p>
			<p class="bold">Član 3.<br>Definicije izraza</p>
			<p class="Basic-Paragraph">Izrazi korišćeni u ovom sporazumu imaju sledeće značenje:</p>
			<p class="Basic-Paragraph">a) „prirodne i druge katastrofe” su katastrofe koje su prouzrokovane silama prirode, industrijskom delatnošću i ljudskim aktivnostima, ne računajući ratove, koje ugrožavaju živote, imovinu i životnu sredinu i značajno pogoršavaju uslove za život;</p>
			<p class="Basic-Paragraph">b) „podaci i informacije o opasnostima” su podaci o prirodnim i drugim katastrofama čija je svrha rano obaveštavanje o neposrednoj opasnosti i sprovođenje mera zaštite i drugih mera kako bi se obezbedila sigurnost za ljude, imovinu i životnu sredinu;</p>
			<p class="Basic-Paragraph">v) „spasavanje i pružanje pomoći u katastrofama” su aktivnosti svih spasilačkih snaga i resursi čija je svrha neposredno i posredno ublažavanje i uklanjanje posledica prirodnih i drugih katastrofa;</p>
			<p class="Basic-Paragraph">g) „spasilački timovi i stručni pojedinci” su adekvatno obučeni i opremljeni timovi i lica koje je država pošiljalac odredila da pružaju pomoć;</p>
			<p class="Basic-Paragraph">d) „zaštitna, spasilačka i druga oprema” su sredstva za ličnu i kolektivnu zaštitu, uključujući lekove i sanitetski materijal, opremu za spasavanje, prevozna sredstva (vozila, plovila i vazduhoplovi) i tehnička i druga sredstva koja koriste spasilački timovi i stručni pojedinci;</p>
			<p class="Basic-Paragraph">đ) „humanitarna pomoć” je hrana, voda za piće, lekovi, sanitetski materijal i drugi artikli namenjeni slobodnoj distribuciji pogođenom ili ugroženom stanovništvu kao pomoć za ublažavanje posledica katastrofa;</p>
			<p class="Basic-Paragraph">e) „Država primalac” je Strana čiji nadležni organi traže pružanje pomoći u katastrofama od druge Strane;</p>
			<p class="Basic-Paragraph">ž) „Država pošiljalac” je Strana čiji nadležni organi odobravaju zahtev za pomoć druge Strane;</p>
			<p class="Basic-Paragraph">z) „zemlja tranzita” je zemlja čiju teritoriju prelaze spasilački timovi, stručni pojedinci i oprema za potrebe Strana.</p>
			<p class="bold">Član 4.<br>Nadležni organi</p>
			<p class="Basic-Paragraph">(1) Nadležnost za sprovođenje ovog sporazuma imaju:</p>
			<p class="Basic-Paragraph">– u Republici Srbiji: Ministarstvo unutrašnjih poslova – Sektor za vanredne situacije;</p>
			<p class="Basic-Paragraph">– u Republici Sloveniji: Ministarstvo odbrane – Uprava Republike Slovenije za civilnu zaštitu i pomoć u katastrofama.</p>
			<p class="Basic-Paragraph">(2) Nadležni organi sastaju se prema potrebi radi efikasnog sprovođenja ovog sporazuma.</p>
			<p class="Basic-Paragraph">(3) Prilikom sprovođenja ovog sporazuma, nadležni organi su ovlašćeni da uspostave neposredne kontakte i veze. U tom smislu, nadležni organi razmenjuju adrese i podatke o telekomunikacionim vezama (telefon, faks i elektronska pošta) i osobama za kontakt.</p>
			<p class="Basic-Paragraph">(4) Strane obaveštavaju jedna drugu pisanim putem o svim promenama u pogledu nadležnih organa i njihovim adresama, telekomunikacionim vezama i osobama za kontakt najkasnije 30 dana od dana promene.</p>
			<p class="bold">Član 5.<br>Saradnja između humanitarnih organizacija</p>
			<p class="Basic-Paragraph">Strane podstiču saradnju između humanitarnih organizacija obe Strane u oblasti zaštite od katastrofa.</p>
			<p class="bold">Član 6.<br>Razmena znanja i iskustava</p>
			<p class="Basic-Paragraph">(1) Strane obaveštavaju jedna drugu o naučnim i tehničkim saznanjima i iskustvima u svrhu predviđanja i uklanjanja katastrofa kao i efikasnije zaštite i spasavanja i staraju se o tome da razmenjuju i prenose stručna znanja i iskustva u zaštiti od prirodnih i drugih katastrofa.</p>
			<p class="Basic-Paragraph">(2) Strane razmenjuju informacije o važećem nacionalnom zakonodavstvu u oblasti zaštite od katastrofa.</p>
			<p class="Basic-Paragraph">(3) Strane takođe nastoje da efikasno koriste rezultate i saznanja proistekla iz naučno-tehničke saradnje u oblasti zaštite od katastrofa u ekonomskim i drugim oblicima saradnje.</p>
			<p class="bold">Član 7.<br>Obrazovanje i obuka</p>
			<p class="Basic-Paragraph">Strane promovišu uzajamnu saradnju u oblasti obrazovanja i obuke zaposlenih koji učestvuju u aktivnostima zaštite i spasavanja na sledeći način:</p>
			<p class="Basic-Paragraph">a) kroz uspostavljanje neposrednih veza i saradnje između obrazovnih organizacija i razmenu predavača, instruktora i drugih eksperata;</p>
			<p class="Basic-Paragraph">b) kroz organizovanje edukacije i obuke zaposlenih;</p>
			<p class="Basic-Paragraph">v) kroz razmenu obrazovnog i nastavnog materijala kao i iskustava stečenih tokom aktivnosti zaštite i spasavanja;</p>
			<p class="Basic-Paragraph">g) kroz organizovanje zajedničkih vežbi u oblasti zaštite i spasavanja.</p>
			<p class="bold">Član 8.<br>Razvoj i proizvodnja opreme za zaštitu i spasavanje</p>
			<p class="Basic-Paragraph">Strane podstiču saradnju između vladinih institucija i privrednih subjekata u oblasti tehnološkog razvoja i proizvodnje opreme za zaštitu i spasavanje.</p>
			<p class="bold">Član 9.<br>Obaveštavanje o pretnjama i katastrofama</p>
			<p class="Basic-Paragraph">(1) Nadležni organi Strana obaveštavaju jedni druge o pretnjama i katastrofama koje mogu ugroziti ili pogoditi bilo koju Stranu.</p>
			<p class="Basic-Paragraph">(2) Obaveštenje o pretnji ili katastrofi sadrži: opis pretnje ili katastrofe, informacije o mestu, vremenu, razmerama i posledicama katastrofe kao i o preduzetim preventivnim merama.</p>
			<p class="Basic-Paragraph">(3) U slučaju katastrofe, nadležni organi Strana obaveštavaju jedni druge i o potrebnoj i dostupnoj pomoći i mogućnostima i načinima pružanja iste.</p>
			<p class="Basic-Paragraph">(4) Obaveštenje o pretnji ili katastrofi može se dostaviti pisanim putem ili usmeno na jezicima Strana. Usmeno obaveštenje mora biti potvrđeno pisanim putem.</p>
			<p class="Basic-Paragraph">(5) Кako bi se olakšala razmena informacija o meteorološkim i hidrološkim opasnostima, mogu se uspostaviti direktne veze između organa Strana koji su nadležni za tu oblast.</p>
			<p class="bold">Član 10.<br>Pružanje pomoći</p>
			<p class="Basic-Paragraph">(1) Nadležni organ Strane koja je pogođena katastrofom može zatražiti pomoć od nadležnog organa druge Strane. Pomoć može obuhvatiti spasilačke timove i stručne pojedince, opremu za zaštitu i spasavanje i humanitarnu pomoć.</p>
			<p class="Basic-Paragraph">(2) Zahtev za pružanje pomoći iz stava 1. ovog člana mora sadržati: informacije o vrsti i obimu tražene pomoći, informacije o institucijama i osobama sa kojima će se uspostaviti veza i koje su nadležne za prijem određene vrste pomoći kao i predlog načina pružanja pomoći.</p>
			<p class="Basic-Paragraph">(3) Pored informacija iz stava 2. ovog člana, zahtev za humanitarnu pomoć u vidu lekova i sanitetskog materijala mora sadržati i spisak svih potrebnih dokumenata koje Država primalac traži za lekove i sanitetski materijal koji prelazi granicu.</p>
			<p class="Basic-Paragraph">(4) Pomoć se pruža u skladu sa propisima Strana.</p>
			<p class="bold">Član 11.<br>Prelazak preko granice i boravak na teritoriji druge Strane</p>
			<p class="Basic-Paragraph">(1) U cilju pružanja brže i efikasnije pomoći prilikom zaštite i spasavanja kao i uklanjanja posledica katastrofe, Strane odobravaju spasilačkim timovima i stručnim pojedincima koji pružaju pomoć pojednostavljenu proceduru prelaska državne granice.</p>
			<p class="Basic-Paragraph">(2) Nadležni organi se dogovaraju o vremenu i mestu prelaska državne granice, o načinu dolaska i odlaska i o dužini boravka spasilačkih timova i stručnih pojedinaca koji pružaju pomoć na teritoriji druge Strane.</p>
			<p class="Basic-Paragraph">(3) Spasilački timovi i stručni pojedinci koji pružaju pomoć moraju posedovati odgovarajuća dokumenta koja izdaju nadležni organi Države pošiljaoca koja dokazuju njihov identitet.</p>
			<p class="Basic-Paragraph">(4) Pripadnici spasilačkih timova i stručni pojedinci koji pružaju pomoć imaju pravo da nose svoje uniforme na teritoriji druge Strane.</p>
			<p class="Basic-Paragraph">(5) Zabranjeno je unošenje oružja, municije i eksplozivnih sredstava na teritoriju druge Strane.</p>
			<p class="Basic-Paragraph">(6) Strane se takođe staraju da se ovaj član sprovodi i u slučaju da je jedna od njih zemlja tranzita. Nadležni organi Strana u najkraćem roku obaveštavaju jedni druge o uslovima tranzita, preciziraju postupak sprovođenja i, prema potrebi, spasilačkim timovima i stručnim pojedincima obezbeđuju službenu pratnju tokom tranzita.</p>
			<p class="bold">Član 12.<br>Privremeni uvoz i izvoz zaštitne, spasilačke i druge opreme</p>
			<p class="Basic-Paragraph">(1) U slučaju katastrofa, Strane pojednostavljuju procedure vezano za privremeni uvoz, izvoz i prevoz zaštitne, spasilačke i druge opreme preko državne granice. Prilikom prelaska državne granice, vođa spasilačkog tima i stručni pojedinac mora da dostavi spisak zaštitne, spasilačke i druge opreme nadležnom organu Države primaoca.</p>
			<p class="Basic-Paragraph">(2) Spasilački timovi i stručni pojedinci koji pružaju pomoć mogu preneti preko državne granice samo zaštitnu, spasilačku i drugu opremu koja im je potrebna za sopstveno raspolaganje i rad. </p>
			<p class="Basic-Paragraph">(3) Nijedna međunarodna zabrana niti ograničenje koje se primenjuje na uvoz i izvoz komercijalne robe ne primenjuje se na uvoz i izvoz zaštitne, spasilačke i druge opreme. Ukoliko se zaštitna, spasilačka i druga oprema ne upotrebi, ona se mora vratiti Državi pošiljaocu. U slučaju da zaštitna, spasilačka i druga oprema ostaje kao pomoć u Državi primaocu, nadležni organ Države primaoca mora biti obavešten o vrsti i količini opreme i mestu gde se ona nalazi. Taj organ prosleđuje tu informaciju relevantnim carinskim organima. U tom slučaju primenjuju se propisi Države primaoca. </p>
			<p class="Basic-Paragraph">(4) Odredbe stava 3. ovog člana primenjuju se i na uvoz u Državu primaoca lekova koji sadrže opojne droge i psihotropne supstance i na vraćanje neupotrebljenih količina navedenih lekova Državi pošiljaocu. Uvoz i izvoz opojnih droga i psihotropnih supstanci u okviru međunarodnih sporazuma ne smatra se spoljnotrgovinskim prometom. Lekovi koji sadrže opojne droge i psihotropne supstance mogu se uvoziti samo u količinama koje su potrebne za hitnu medicinsku pomoć i koristiti pod nadzorom medicinskih stručnjaka koji su prošli odgovarajuću medicinsku obuku, u skladu sa propisima Države pošiljaoca.</p>
			<p class="Basic-Paragraph">(5) Strane pojednostavljuju procedure vezano za privremeni uvoz, izvoz i prevoz zaštitne, spasilačke i druge opreme preko državne granice radi izvođenja zajedničke edukacije i obuke u oblasti zaštite i spasavanja u skladu sa članom 7. ovog sporazuma.</p>
			<p class="bold">Član 13.<br>Кorišćenje vazduhoplova i plovila</p>
			<p class="Basic-Paragraph">(1) Vazduhoplovi i plovila mogu se koristi za hitan transport spasilačkih timova ili stručnih pojedinaca koji pružaju pomoć, zaštitne, spasilačke i druge opreme, kao i drugih vrsta pomoći u skladu sa ovim sporazumom.</p>
			<p class="Basic-Paragraph">(2) Nadležni organ Države primaoca mora biti odmah obavešten o pružanju pomoći u katastrofama i korišćenju vazduhoplova i plovila za zaštitu i spasavanje, i moraju mu se dati detaljne informacije o vrstama i oznakama vazduhoplova ili plovila, posadi, teretu i drugi potrebni parametri. Država primalac određuje vreme, planiranu trasu leta ili plovidbe i mesto dolaska. </p>
			<p class="Basic-Paragraph">(3) U pogledu prelaska državne granice, odgovarajuće odredbe člana 11. ovog sporazuma primenjuju se na posadu vazduhoplova i plovila i na spasilačke timove i stručne pojedince koji pružaju pomoć. Odredbe člana 12. ovog sporazuma primenjuju se na vazduhoplove i plovila, zaštitnu i spasilačku opremu koja se prevozi, kao i na pomoć u katastrofama. </p>
			<p class="Basic-Paragraph">(4) Propisi strana kojima se uređuju letovi vazduhoplova primenjuju se na korišćenje vazduhoplova. Svaki plan leta mora sadržati potrebne informacije vezano za planirani let vazduhoplova ili njegov deo i mora se dostaviti jedinicama službe za vazdušni saobraćaj. Strane su obavezane standardima i smernicama Međunarodne organizacije za civilno vazduhoplovstvo. </p>
			<p class="Basic-Paragraph">(5) Propisi Strana u oblasti unutrašnjeg vodnog saobraćaja i međunarodni propisi i standardi primenjuju se na upotrebu plovila. </p>
			<p class="bold">Član 14.<br>Кorišćenje vojnih vazduhoplova i vojnih plovila</p>
			<p class="Basic-Paragraph">Кorišćenje vojnih vazduhoplova i vojnih plovila u svrhu ovog sporazuma dozvoljeno je samo u dogovoru sa Državom primaocem. </p>
			<p class="bold">Član 15.<br>Organi odgovorni za upravljanje</p>
			<p class="Basic-Paragraph">(1) Nadležni organi Države primaoca su u svim slučajevima odgovorni za upravljanje poslovima spasavanja i pružanje pomoći. </p>
			<p class="Basic-Paragraph">(2) Organi iz stava 1. ovog člana poveravaju zadatke isključivo šefovima spasilačkih timova i stručnim pojedincima Države pošiljaoca, koji pak obaveštavaju svoje podređene o detaljima izvršenja. </p>
			<p class="bold">Član 16.<br>Zaštita i podrška radu spasilačkih timova i stručnih pojedinaca</p>
			<p class="Basic-Paragraph">Organi Države primaoca pružaju hitno zdravstveno zbrinjavanje kao i odgovarajuću zaštitu i podršku spasilačkim timovima i stručnim pojedincima Države pošiljaoca koji izvršavaju zadatke spasavanja i pružanja pomoći. </p>
			<p class="bold">Član 17.<br>Troškovi pružene pomoći</p>
			<p class="Basic-Paragraph">(1) Država pošiljalac nema prava na potraživanje naknade troškova od Države primaoca za pruženu pomoć. Ovo takođe važi i za troškove nastale zbog upotrebe, oštećenja ili gubitka zaštitne, spasilačke i druge opreme, uključujući prevozna sredstva. </p>
			<p class="Basic-Paragraph">(2) Troškove pomoći koju su pružila pravna ili fizička lica preko Države pošiljaoca snosi Država primalac. Država primalac mora direktno da zamoli za tu pomoć i da se saglasi da će nadoknaditi troškove pružene pomoći. </p>
			<p class="Basic-Paragraph">(3) Prevozna sredstva koja se koriste za pružanje pomoći izuzimaju se iz naplate korišćenja saobraćajne infrastrukture i eventualnih naknada ili drugih doprinosa. </p>
			<p class="Basic-Paragraph">(4) Ukoliko spasilačkim timovima i stručnim pojedincima koja pružaju pomoć nestane zaliha koje su poneli sa sobom, Država primalac snosi troškove njihovog održavanja u dobrom stanju i potrebnih zaliha do završetka zadatka pružanja pomoći. Po potrebi, pružaju im se odgovarajuća logistička podrška i zdravstveno zbrinjavanje. </p>
			<p class="Basic-Paragraph">(5) Pre dolaska na teritoriju Države primaoca, spasilački timovi i stručni pojedinci koji pružaju pomoć moraju imati odgovarajuće zdravstveno osiguranje za pokrivanje eventualnih troškova lečenja.</p>
			<p class="bold">Član 18.<br>Naknade i odštete</p>
			<p class="Basic-Paragraph">(1) Strane se odriču svih potraživanja za naknadu štete nanete zaštitnoj, spasilačkoj i drugoj opremi, pod uslovom da štetu prouzrokuje spasilački tim ili stručni pojedinac koji pomaže u izvršavanju zadataka spasavanja i pružanja pomoći u katastrofama saglasno ovom sporazumu, te da šteta nije namerna. </p>
			<p class="Basic-Paragraph">(2) Strane se odriču svakog prava na naknadu u slučaju telesnih povreda i trajnih posledica po zdravlje i u slučaju smrti učesnika u operaciji spasavanja, ukoliko se to desilo tokom izvršavanja zadataka spasavanja saglasno ovom sporazumu, izuzev u slučaju kada je šteta naneta namerno. </p>
			<p class="Basic-Paragraph">(3) U slučaju štete nanete trećim licima tokom vršenja zadataka obuhvaćenih ovim sporazumom, Država primalac preuzima odgovornost kao da su štetu naneli njeni spasilački timovi i stručni pojedinci prilikom pružanja pomoći, izuzev u slučajevima kada su štetu namerno naneli spasilački timovi ili stručni pojedinci koji pružaju pomoć, a koji pripadaju Državi pošiljaocu. </p>
			<p class="Basic-Paragraph">(4) Odgovornost za štetu iz st. 1, 2. i 3. ovog člana nastupa po stupanju na teritoriju ili u vazdušni prostor Države primaoca i traje do napuštanja njene teritorije ili vazdušnog prostora. </p>
			<p class="Basic-Paragraph">(5) Strane takođe sprovode odredbe ovog člana u slučaju da su zemlje tranzita. </p>
			<p class="bold">Član 19.<br>Кorišćenje sredstava informisanja i komunikacije</p>
			<p class="Basic-Paragraph">(1) Nadležni organi Strana obezbeđuju veze za međusobno informisanje i komunikaciju, naročito telefonske, radio i druge veze između spasilačkih timova i stručnih pojedinaca koji pružaju pomoć, u skladu sa ovim sporazumom, uz poštovanje međunarodno usaglašenih pravila komunikacije. Nadležni organi Strana takođe obezbeđuju pristup internetu. </p>
			<p class="Basic-Paragraph">(2) Strane razmenjuju spiskove radio frekvencija koje je dozvoljeno koristiti na njihovim teritorijama u svrhu međusobne komunikacije, na osnovu prethodno pribavljenih radio-licenci.</p>
			<p class="bold">Član 20.<br>Stupanje na snagu</p>
			<p class="Basic-Paragraph">(1) Sporazum se zaključuje na neodređeni vremenski period. </p>
			<p class="Basic-Paragraph">(2) Sporazum stupa na snagu na dan prijema poslednjeg obaveštenja o ispunjenju domaćih pravnih uslova neophodnih za njegovo stupanje na snagu. </p>
			<p class="bold">Član 21.<br>Uticaj ovog sporazuma na druge sporazume</p>
			<p class="Basic-Paragraph">Ovaj sporazum ne dovodi u pitanje prava i obaveze Strana koje proističu iz drugih međunarodnih sporazuma. </p>
			<p class="bold">Član 22.<br>Rešavanje sporova</p>
			<p class="Basic-Paragraph">Strane rešavaju sporove vezano za tumačenje i sprovođenje ovog sporazuma isključivo međusobnim konsultacijama i pregovorima. </p>
			<p class="bold">Član 23.<br>Izmene i dopune</p>
			<p class="Basic-Paragraph">(1) Strane mogu menjati i dopunjavati ovaj sporazum potpisivanjem zasebnog protokola koji stupa na snagu saglasno članu 20. stav 2. ovog sporazuma. </p>
			<p class="Basic-Paragraph">(2) Pisana obaveštenja Strana o izmenama podataka o nadležnim organima i njihovim adresama, telekomunikacionim vezama i kontakt tačkama ne smatraju se izmenama i dopunama ovog sporazuma.</p>
			<p class="bold">Član 24.<br>Raskid Sporazuma</p>
			<p class="Basic-Paragraph">(1) Obe Strane imaju pravo da raskinu ovaj sporazum pisanim putem diplomatskim kanalima. Raskid Sporazuma stupa na snagu tri meseca od datuma prijema obaveštenja o raskidu.</p>
			<p class="Basic-Paragraph">(2) Raskid Sporazuma ne dovodi u pitanje obaveze vezane za njegovo sprovođenje koje još uvek važe na dan njegovog raskida. </p>
			<p class="Basic-Paragraph">Sačinjeno u LJubljani dana 20. februara 2015. godine, u dva originalna primerka na srpskom, slovenačkom i engleskom jeziku, pri čemu su svi tekstovi podjednako verodostojni. U slučaju razlika u tumačenju ili primeni odredbi ovog sporazuma, tekst na engleskom jeziku ima prednost. </p>
			<table class="tabela-bez-bordera">
				<tbody>
					<tr class="Basic-Table">
						<td class="Basic-Table">
							<p class="Basic-Paragraph">Za Vladu</p>
							<p class="Basic-Paragraph">Republike Srbije:</p>
						</td>
						<td class="Basic-Table">
							<p class="auto-style1">Za Vladu</p>
							<p class="auto-style1">Republike Slovenije:</p>
						</td>
					</tr>
				</tbody>
			</table>
			<p class="clan">Član 3.</p>
			<p class="Basic-Paragraph">Ovaj zakon stupa na snagu osmog dana od dana objavljivanja u „Službenom glasniku Republike Srbije − Međunarodni ugovori”.</p>
	</div>

