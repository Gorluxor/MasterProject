


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="odluka-zakon">&nbsp;</p>
				<p class="odluka-zakon">ZAКON</p>
				<p class="naslov">o javnom okupljanju</p>
				<p class="auto-style1">"Službeni glasnik RS", broj 6 od 28. januara 
				2016.</p>
				<p class="naslov">&nbsp;</p>
				<p class="clan">I. OPŠTE ODREDBE</p>
				<p class="bold">Predmet uređenja</p>
				<p class="clan">Član 1.</p>
				<p>Ovim zakonom uređuju se javna okupljanja (u daljem tekstu: okupljanja) u Republici Srbiji.</p>
				<p class="clan">Član 2.</p>
				<p>Mirno okupljanje je slobodno.</p>
				<p>Svako ima pravo da organizuje okupljanje i da u njemu učestvuje, u skladu sa ovim zakonom.</p>
				<p class="bold">Pojam javnog okupljanja</p>
				<p class="clan">Član 3.</p>
				<p>Okupljanjem, u smislu ovog zakona, smatra se okupljanje više od 20 lica radi izražavanja, ostvarivanja i promovisanja državnih, političkih, socijalnih i nacionalnih uverenja i ciljeva, drugih sloboda i prava u demokratskom društvu.</p>
				<p>Okupljanjem, u smislu ovog zakona, smatraju se i drugi oblici okupljanja kojima je svrha ostvarivanje verskih, kulturnih, humanitarnih, sportskih, zabavnih i drugih interesa.</p>
				<p class="bold">Mesto okupljanja</p>
				<p class="clan">Član 4.</p>
				<p>Mesto okupljanja, u smislu ovog zakona, jeste svaki prostor koji je bez uslova ili pod istim uslovima, dostupan individualno neodređenom broju lica.</p>
				<p>Zatvoreni prostor, u smislu ovog zakona, jeste prostor, objekat ili prostorija ograđena ili označena, u kojoj se vrši okupljanje i u koju se može ući ili iz nje izaći samo na za to određenom mestu.</p>
				<p class="clan">Član 5.</p>
				<p>Okupljanje se može prijaviti i odvijati i kao kretanje učesnika okupljanja na određenom prostoru (u daljem tekstu: okupljanje u pokretu).</p>
				<p>Okupljanje u pokretu može se odvijati kretanjem i zaustavljanjem kretanja na određenim mestima između mesta polaska i mesta završetka kretanja.</p>
				<p class="clan">Član 6.</p>
				<p>Okupljanje nije dozvoljeno na mestu na kojem, zbog karakteristika samog mesta ili njegove posebne namene, preti opasnost od nastupanja ugrožavanja bezbednosti ljudi i imovine, javnog zdravlja, morala, prava drugih ili bezbednosti Republike Srbije.</p>
				<p>Pod mestom iz stava 1. ovog člana, u smislu ovog zakona, smatra se prostor ispred zdravstvene ustanove, škole, predškolske ustanove, kao i prostor ispred objekata od strateškog i posebnog značaja za odbranu i bezbednost Republike Srbije.</p>
				<p>Okupljanje nije dozvoljeno na mestima na kojima se održavanjem okupljanja krše ljudska i manjinska prava i slobode drugih, ugrožava moral ili na mestima koja su zatvorena za javnost. </p>
				<p class="bold">Vreme okupljanja</p>
				<p class="clan">Član 7.</p>
				<p>Javna okupljanja mogu se održavati, po pravilu, u vremenu između 6 i 24 časa.</p>
				<p class="bold">Ograničenje slobode okupljanja</p>
				<p class="clan">Član 8.</p>
				<p>Okupljanje nije dozvoljeno:</p>
				<p>1) kada postoji ugrožavanje bezbednosti ljudi i imovine, javnog zdravlja, morala, prava drugih ili bezbednosti Republike Srbije;</p>
				<p>2) kada su ciljevi okupljanja usmereni na pozivanje i podsticanje na oružani sukob ili upotrebu nasilja, na kršenje ljudskih i manjinskih sloboda i prava drugih, odnosno na izazivanje ili podsticanje rasne, nacionalne, verske ili druge neravnopravnosti, mržnje i netrpeljivosti;</p>
				<p>3) kada nastupi opasnost od nasilja, uništavanja imovine ili drugih oblika narušavanja javnog reda u većem obimu;</p>
				<p>4) ako je održavanje okupljanja suprotno odredbama ovog zakona.</p>
				<p class="clan">II. POSEBNE ODREDBE</p>
				<p class="clan">Član 9.</p>
				<p>Poslove zaštite bezbednosti ljudi i imovine, bezbednosti Republike Srbije, zaštite javnog zdravlja, morala, zaštite prava drugih i druge poslove koji se odnose na održavanje okupljanja obavlja Ministarstvo unutrašnjih poslova i drugi nadležni organi.</p>
				<p>Кomunalne usluge vezane za održavanje javnog okupljanja obezbeđuje nadležni organ lokalne samouprave.</p>
				<p class="bold">Organizator okupljanja</p>
				<p class="clan">Član 10.</p>
				<p>Organizator okupljanja je fizičko ili pravno lice koje, u skladu s odredbama ovoga zakona, poziva na okupljanje, priprema i organizuje okupljanje.</p>
				<p>Organizator može da odredi vođu okupljanja.</p>
				<p class="clan">Član 11.</p>
				<p>Organizator okupljanja dužan je da:</p>
				<p>1) angažuje redarsku službu i obezbedi održavanje mirnog okupljanja na način da se onemogući izbijanje nasilja i nedolično ponašanje učesnika tokom trajanja okupljanja, kao i prilikom dolaska i odlaska učesnika skupa sa mesta okupljanja;</p>
				<p>2) vodi i nadzire okupljanje i organizuje i usmerava rad redara;</p>
				<p>3) omogući nesmetan prolazak vozilima hitne pomoći, policije i vatrogasnim vozilima;</p>
				<p>4) postupi po naređenjima nadležnog organa;</p>
				<p>5) prekine okupljanje ako nastupi neposredna opasnost za bezbednost ljudi i imovine i o tome odmah obavesti policiju.</p>
				<p>Ukoliko organizator imenuje vođu okupljanja, vođa okupljanja dužan je da postupa po odredbama stava 1, tač. 2), 3), 4) i 5) ovog člana.</p>
				<p>Organizator, odnosno vođa okupljanja može nastaviti prekinuto okupljanje kada se otklone okolnosti iz stava 1. tačka 5) ovog člana u vremenskom periodu u kome je okupljanje prijavljeno.</p>
				<p class="bold">Prijava okupljanja</p>
				<p class="clan">Član 12.</p>
				<p>Okupljanja na otvorenom prostoru prijavljuju se Ministarstvu unutrašnjih poslova (u daljem tekstu: nadležni organ) – organizacionoj jedinici nadležnoj po mestu okupljanja, odnosno po mestu početka okupljanja u pokretu.</p>
				<p>Održavanje okupljanja prijavljuje se podnošenjem pisane prijave od strane organizatora okupljanja, lično, preporučenom pošiljkom ili elektronskim putem.</p>
				<p>Prijava se podnosi najkasnije pet dana pre vremena određenog za početak održavanja okupljanja.</p>
				<p class="clan">Član 13.</p>
				<p>U skladu sa ovim zakonom ne prijavljuju se:</p>
				<p>1) okupljanja u zatvorenom prostoru;</p>
				<p>2) verska okupljanja u verskim objektima i druga tradicionalna narodna okupljanja, vašari, sabori, svadbe, pogrebi;</p>
				<p>3) državne svečanosti, jubileji i druga okupljanja koja organizuju državni organi;</p>
				<p>4) spontana mirna okupljanja, bez organizatora, kao neposredna reakcija na određeni događaj, nakon tog događaja, koji se održavaju na otvorenom ili u zatvorenom prostoru, radi izražavanja mišljenja i stavova povodom nastalog događaja.</p>
				<p>Na skupove iz stava 1. tačka 4) ovog člana, ne primenjuje se odredba člana 7. ovog zakona.</p>
				<p>Spontanim mirnim okupljanjem iz stava 1. tačka 4) ovog člana ne smatra se okupljanje na koje poziva fizičko ili pravno lice koje je, u skladu sa odredbama ovog zakona, organizator okupljanja.</p>
				<p>Organizator okupljanja iz stava 1. tač. 1), 2) i 3) ovog člana, obavestiće nadležni organ o okupljanju kada smatra da održavanje okupljanja zahteva preduzimanje mera bezbednosti od strane policije.</p>
				<p class="bold">Prijava</p>
				<p class="clan">Član 14.</p>
				<p>Prijava iz člana 12. ovog zakona sadrži:</p>
				<p>1) ime, prezime, broj lične karte, putne isprave ili drugog identifikacionog dokumenta organizatora javnog okupljanja, a u slučaju kada je organizator pravno lice, naziv i sedište organizatora, ime, prezime, broj lične karte, putne isprave ili drugog identifikacionog dokumenta odgovornog lica u pravnom licu i kontakt telefon;</p>
				<p>2) ime, prezime, broj lične karte, putne isprave ili drugog identifikacionog dokumenta i kontakt telefon vođe okupljanja i odgovornog lica redarske službe; </p>
				<p>3) podatke o mestu i vremenu održavanja javnog okupljanja;</p>
				<p>4) program i cilj javnog okupljanja;</p>
				<p>5) podatke o merama koje organizator preduzima iz člana 11. ovog zakona;</p>
				<p>6) podatke od interesa za bezbedno i nesmetano održavanje okupljanja;</p>
				<p>7) trasu kretanja, mesto polaska i mesto završetka, kao i način kretanja učesnika (pešice, vozilima, kombinovano) – za okupljanje u pokretu.</p>
				<p>Okupljanje se smatra prijavljenim podnošenjem potpune i blagovremene prijave.</p>
				<p>Ako prijava ne sadrži podatke iz stava 1. ovog člana, nadležni organ određuje rok od 12 časova za dopunu prijave.</p>
				<p>Ako podnosilac prijave ne otkloni nedostatke u određenom roku, smatra se da okupljanje nije ni prijavljeno. </p>
				<p class="clan">Član 15.</p>
				<p>Ako nadležni organ utvrdi postojanje razloga iz člana 8. ovog zakona, donosi se rešenje kojim se ne dozvoljava održavanje okupljanja.</p>
				<p>Rok za donošenje rešenja iz stava 1. ovog člana je najkasnije 96 časova pre prijavljenog vremena za početak skupa.</p>
				<p>Protiv rešenja iz stava 1. ovog člana dozvoljena je žalba. </p>
				<p>Žalba ne odlaže izvršenje rešenja.</p>
				<p class="bold">Pravna zaštita</p>
				<p class="clan">Član 16.</p>
				<p>Žalba se podnosi Ministarstvu unutrašnjih poslova u roku od 24 časa od prijema rešenja.</p>
				<p>Nadležni organ iz stava 1. ovog člana, odlučuje po žalbi bez odlaganja, a najkasnije u roku od 24 časa od prijema žalbe.</p>
				<p>Protiv rešenja iz stava 2. ovog člana može se pokrenuti upravni spor pred nadležnim sudom.</p>
				<p class="clan">Član 17.</p>
				<p>Organizator, odnosno vođa okupljanja, dužan je da o zabrani okupljanja obavesti javnost.</p>
				<p class="bold">Sprečavanje ili prekid okupljanja</p>
				<p class="clan">Član 18.</p>
				<p>Policijski službenici ovlašćeni su da spreče ili prekinu okupljanje ukoliko uoči održavanja okupljanja ili u toku njegovog trajanja nastupe okolnosti iz člana 8. ovog zakona.</p>
				<p class="bold">Mere u slučaju prekida okupljanja</p>
				<p class="clan">Član 19.</p>
				<p>Nadležni organ će naređenje o prekidu okupljanja iz razloga navedenih u članu 8. ovog zakona usmeno saopštiti organizatoru ili vođi okupljanja, odnosno učesnicima.</p>
				<p>Pisana naredba o prekidu okupljanja dostavlja se organizatoru najkasnije 12 sati od trenutka usmenog saopštavanja.</p>
				<p>Organizator ili vođa okupljanja dužan je da učesnicima okupljanja odmah saopšti da je okupljanje prekinuto i da zatraži da se okupljeni učesnici mirno raziđu.</p>
				<p>Ako organizator, vođa okupljanja ili učesnici okupljanja ne postupe u skladu sa naređenjem iz stava 1. ovog člana, nadležni organ će preduzeti zakonske i proporcionalne mere radi razilaska učesnika okupljanja i uspostavljanja javnog reda.</p>
				<p class="bold">Кaznene odredbe</p>
				<p class="clan">Član 20.</p>
				<p>Novčanom kaznom u iznosu do 30.000 dinara kazniće se za prekršaj fizičko lice, učesnik okupljanja ako ne postupi po nalozima organizatora ili vođe okupljanja i ne napusti mesto okupljanja (član 19. stav 3. ovog zakona).</p>
				<p class="clan">Član 21.</p>
				<p>Novčanom kaznom u iznosu od 70.000 do 120.000 dinara kazniće se za prekršaj fizičko lice kao organizator, ako ne:</p>
				<p>1) održi okupljanje na mestu i u vremenu koje je navedeno u prijavi (član 14. stav 1. tačka 3. ovog zakona);</p>
				<p>2) obavesti javnost o zabrani okupljanja (član 17. ovog zakona);</p>
				<p>3) angažuje redarsku službu ili ne obezbedi red tokom održavanja okupljanja, kao i prilikom dolaska i odlaska učesnika sa mesta okupljanja (član 11. stav 1. tačka 1. ovog zakona); </p>
				<p>4) vodi i ne nadzire okupljanje (član 11. stav 1. tačka 2. ovog zakona);</p>
				<p>5) omogući nesmetan prolazak vozilima hitne pomoći, policije i vatrogasnim vozilima (član 11. stav 1. tačka 3. ovog zakona);</p>
				<p>6) postupa po naređenjima nadležnog organa (član 11. stav 1. tačka 4. ovog zakona);</p>
				<p>7) prekine okupljanje kada nastupi neposredna opasnost za bezbednost ljudi i imovine i o tome ne obavesti policiju (član 11. stav 1. tačka 5. ovog zakona).</p>
				<p>Za prekršaje iz stava 1. ovog člana novčanom kaznom u iznosu od 1.000.000 do 1.500.000 dinara kazniće se organizator kao pravno lice, a novčanom kaznom u iznosu od 70.000 do 120.000 dinara kazniće se odgovorno lice u pravnom licu.</p>
				<p>Novčanom kaznom u iznosu od 50.000 do 100.000 dinara kazniće se za prekršaj fizičko lice vođa okupljanja, ako ne:</p>
				<p>1) vodi i ne nadzire okupljanje (član 11. stav 1. tačka 2. ovog zakona);</p>
				<p>2) omogući nesmetan prolazak vozilima hitne pomoći, policije i vatrogasnim vozilima (član 11. stav 1. tačka 3. ovog zakona);</p>
				<p>3) postupa po naređenjima nadležnog organa (član 11. stav 1. tačka 4. ovog zakona);</p>
				<p>4) prekine okupljanje kada nastupi neposredna opasnost za bezbednost ljudi i imovine i o tome ne obavesti policiju (član 11. stav 1. tačka 5. ovog zakona).</p>
				<p class="clan">Član 22.</p>
				<p>Novčanom kaznom u iznosu od 100.000 do 150.000 dinara kazniće se za prekršaj fizičko lice kao organizator ako:</p>
				<p>1) pokuša ili održi okupljanje na mestu na kom okupljanje nije dozvoljeno (član 6. ovog zakona);</p>
				<p>2) održi okupljanje bez prijave nadležnom organu (član 12. stav 1. ovog zakona);</p>
				<p>3) pokuša ili održi okupljanje protivno rešenju kojim se ne dozvoljava održavanje javnog okupljanja (član 15. stav 1. ovog zakona).</p>
				<p>Za prekršaje iz stava 1. ovog člana novčanom kaznom u iznosu od 1.000.000 do 2.000.000 dinara kazniće se organizator kao pravno lice, a novčanom kaznom u iznosu od 100.000 do 150.000 dinara kazniće se odgovorno lice u pravnom licu.</p>
				<p class="clan">Član 23.</p>
				<p>Ako ovim zakonom nije drugačije određeno primeniće se pravila opšteg upravnog postupka. </p>
				<p class="clan">III. PRELAZNE I ZAVRŠNE ODREDBE</p>
				<p class="clan">Član 24.</p>
				<p>Skupština grada, odnosno opštine će u roku od 60 dana od dana stupanja na snagu ovog zakona odrediti prostor na kojem nije dozvoljeno okupljanje iz člana 6. stav 1. ovog zakona.</p>
				<p class="clan">Član 25.</p>
				<p>Ovaj zakon stupa na snagu osmog dana od dana objavljivanja u „Službenom glasniku Republike Srbije”.</p>
	</div>

