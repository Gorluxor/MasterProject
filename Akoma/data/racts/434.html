<meta http-equiv="content-type" content="text/html;charset=utf-8"><link href="http://www.pravno-informacioni-sistem.rs/SlGlasnikPortal/glasnik.css" rel="stylesheet" type="text/css">
<style type="text/css">
 p.MsoNormal
	{margin-top:0cm;
	margin-right:0cm;
	margin-bottom:0.667rem;
	margin-left:0cm;
	line-height:107%;
	font-size:0.917rem;
	font-family:"Calibri",sans-serif;
	}
</style>


<p class="odluka-zakon">ZAКON</p>
<p class="odluka-zakon">o Socijalno-ekonomskom savetu</p>
<p class="centar">„Službeni glasnik RS”, broj 125 od 22. novembra 2004.</p>
<p class="clan">I. UVODNE ODREDBE</p>
<p class="clan">Član 1.</p>
<p>Ovim zakonom se uređuju osnivanje, registracija, delokrug i način rada, 
finansiranje i druga pitanja značajna za rad socijalno-ekonomskog saveta.</p>
<p class="clan">Član 2.</p>
<p>Socijalno-ekonomski savet je nezavisan organ koji čine:</p>
<p>1) za teritoriju Republike Srbije: predstavnici Vlade Republike Srbije (u 
daljem tekstu: Vlada), predstavnici reprezentativnih udruženja poslodavaca (u 
daljem tekstu: poslodavci) i predstavnici reprezentativnih sindikata (u daljem 
tekstu: sindikati), osnovanih za teritoriju Republike Srbije;</p>
<p>2) za teritoriju autonomne pokrajine i jedinice lokalne samouprave: 
predstavnici nadležnih izvršnih organa autonomne pokrajine ili jedinice lokalne 
samouprave, predstavnici poslodavaca i predstavnici sindikata, osnovanih za 
određenu teritorijalnu jedinicu.</p>
<p class="clan">Član 3.</p>
<p>Socijalno-ekonomski savet se osniva u cilju uspostavljanja i razvoja socijalnog 
dijaloga u pitanjima od značaja za ostvarivanje ekonomskih i socijalnih sloboda i 
prava čoveka, materijalnog, socijalnog i ekonomskog položaja zaposlenih i 
poslodavaca i uslova njihovog života i rada, razvoja kulture pregovaranja, 
podsticanja mirnog rešavanja kolektivnih radnih sporova, razvoja demokratije i 
izdavanja časopisa, brošura i drugih publikacija iz delokruga svog rada.</p>
<p class="clan">II. SOCIJALNO-EКONOMSКI SAVET REPUBLIКE SRBIJE</p>
<p class="clan">Član 4.</p>
<p>Osniva se Socijalno-ekonomski savet Republike Srbije (u daljem tekstu: 
Socijalno-ekonomski savet).</p>
<p>Socijalno-ekonomski savet ima svojstvo pravnog lica.</p>
<p>Sedište Socijalno-ekonomskog saveta je u Beogradu.</p>
<p class="clan">Član 5.</p>
<p>Socijalno-ekonomski savet ima 18 članova.</p>
<p>Socijalno-ekonomski savet čini šest predstavnika Vlade, šest predstavnika 
sindikata i šest predstavnika poslodavaca, osnovanih za teritoriju Republike 
Srbije.</p>
<p>Predstavnici sindikata i poslodavaca utvrđuju se srazmerno broju članova.</p>
<p>Članovi Socijalno-ekonomskog saveta imenuju se na četiri godine.</p>
<p>Svaki član Socijalno-ekonomskog saveta ima svog zamenika koji ga, u slučaju 
odsutnosti, zamenjuje na sednicama.</p>
<p class="clan">Član 6.</p>
<p>Vlada imenuje i razrešava svoje predstavnike u Socijalno-ekonomskom savetu na 
predlog ministra nadležnog za poslove rada (u daljem tekstu: ministar), a 
predstavnike sindikata i poslodavaca imenuju i razrešavaju sindikati i 
poslodavci.</p>
<p>Članu Socijalno-ekonomskog saveta prestaje članstvo:</p>
<p>1) ostavkom;</p>
<p>2) istekom roka na koji je imenovan;</p>
<p>3) ako je osuđen na bezuslovnu kaznu zatvora u trajanju od najmanje šest 
meseci;</p>
<p>4) razrešenjem.</p>
<p class="clan">Član 7.</p>
<p>Organizacione i administrativno-tehničke poslove za Socijalno-ekonomski savet 
obavlja Sekretarijat Socijalno-ekonomskog saveta (u daljem tekstu: Sekretarijat).</p>
<p>Sekretarijatom rukovodi i za njegov rad odgovara sekretar Socijalno-ekonomskog 
saveta (u daljem tekstu: sekretar).</p>
<p>Sekretar odlučuje o pojedinačnim pravima, obavezama i odgovornostima 
zaposlenih u Sekretarijatu.</p>
<p>Sekretara imenuje Socijalno-ekonomski savet na četiri godine.</p>
<p class="clan">Član 8.</p>
<p>Socijalno-ekonomski savet donosi akt o unutrašnjoj organizaciji i 
sistematizaciji radnih mesta u Sekretarijatu, na predlog sekretara, uz 
saglasnost Vlade.</p>
<p>U pogledu prava, obaveza i odgovornosti zaposlenih u Sekretarijatu, primenjuju 
se propisi o radnim odnosima u državnim organima.</p>
<p>Sekretar za svoj rad ostvaruje platu i druga primanja, u skladu sa zakonom i 
aktom Vlade.</p>
<p class="clan">Član 9.</p>
<p>Socijalno-ekonomski savet razmatra pitanja: razvoja i unapređivanja kolektivnog 
pregovaranja, uticaja ekonomske politike i mera za njeno sprovođenje na socijalni 
razvoj i stabilnost, politike zapošljavanja, politike zarada i cena, konkurencije 
i produktivnosti, privatizacije i druga pitanja strukturnog prilagođavanja, 
zaštite radne i životne sredine, obrazovanja i profesionalne obuke, zdravstvene i 
socijalne zaštite i sigurnosti, demografskih kretanja i druga pitanja u skladu sa 
aktima Socijalno-ekonomskog saveta.</p>
<p>Socijalno-ekonomski savet zauzima stavove o pitanjima koja razmatra i dostavlja 
ih Vladi.</p>
<p>Za zauzimanje stavova potrebna je saglasnost svih članova Socijalno-ekonomskog 
saveta.</p>
<p class="clan">Član 10.</p>
<p>Socijalno-ekonomski savet razmatra nacrte zakona i predloge drugih propisa od 
značaja za ekonomski i socijalni položaj zaposlenih i poslodavaca i o njima daje 
mišljenje.</p>
<p>Mišljenje se dostavlja ministarstvu nadležnom za određenu oblast koje je 
pripremalo zakon, odnosno drugi propis.</p>
<p>Ministarstvo je dužno da u roku od 30 dana od dana dostavljanja mišljenja 
obavesti Socijalno-ekonomski savet o svojim stavovima.</p>
<p>Ako ministarstvo ne prihvati mišljenje, Socijalno-ekonomski savet može mišljenje 
da dostavi Vladi.</p>
<p class="clan">Član 11.</p>
<p>Socijalno-ekonomski savet može da obrazuje stalna i privremena radna tela za 
razmatranje i predlaganje stavova po pojedinim oblastima.</p>
<p>Socijalno-ekonomski savet može da pozove predstavnike nevladinih 
organizacija, kao i istaknute naučnike i stručnjake da učestvuju u radu radnih 
tela, bez prava glasa.</p>
<p class="clan">Član 12.</p>
<p>Sednice Socijalno-ekonomskog saveta zakazuje i vodi predsedavajući 
Socijalno-ekonomskog saveta.</p>
<p>Socijalno-ekonomski savet bira predsedavajućeg iz svojih redova na godinu 
dana.</p>
<p>Funkciju predsedavajućeg naizmenično vrše predstavnici Vlade, 
reprezentativnih sindikata i reprezentativnih udruženja poslodavaca.</p>
<p>Predsedavajući Socijalno-ekonomskog saveta zastupa Socijalno-ekonomski savet, 
zaključuje pravne poslove, raspolaže sredstvima u ime i za račun 
Socijalno-ekonomskog saveta i odgovara za zakonitost zaključivanja pravnih poslova 
i raspolaganja sredstvima.</p>
<p class="clan">Član 13.</p>
<p>Rad Socijalno-ekonomskog saveta je javan.</p>
<p>Socijalno-ekonomski savet o svom radu i zauzetim stavovima može da obaveštava 
javnost putem sredstava javnog informisanja.</p>
<p class="clan">III. SOCIJALNO-EКONOMSКI SAVET ZA TERITORIJU AUTONOMNE POКRAJINE ILI JEDINICE 
LOКALNE SAMOUPRAVE</p>
<p class="clan">Član 14.</p>
<p>Socijalno-ekonomski savet za teritoriju autonomne pokrajine ili jedinice 
lokalne samouprave (u daljem tekstu: lokalni savet) može da se osnuje sporazumom 
između nadležnog izvršnog organa autonomne pokrajine ili jedinice lokalne 
samouprave, sindikata i poslodavaca, osnovanih za teritoriju autonomne 
pokrajine, odnosno jedinice lokalne samouprave (u daljem tekstu: učesnici).</p>
<p>Sporazum o osnivanju lokalnog saveta sadrži naročito: sastav i broj članova 
lokalnog saveta, delokrug rada, ciljeve osnivanja i delovanja, način finansiranja i 
obavljanja administrativno-tehničkih poslova i druga pitanja značajna za rad 
lokalnog saveta u skladu sa ovim zakonom.</p>
<p>Ako dva učesnika pokrenu inicijativu za obrazovanje lokalnog saveta, ostali 
učesnici su dužni da prihvate inicijativu.</p>
<p class="clan">Član 15.</p>
<p>Lokalni savet razmatra i zauzima stavove o pitanjima iz člana 9. ovog zakona o 
kojima se odlučuje na nivou autonomne pokrajine ili jedinice lokalne samouprave.</p>
<p>Za zauzimanje stavova potrebna je saglasnost svih članova lokalnog saveta.</p>
<p class="clan">Član 16.</p>
<p>Lokalni savet se registruje kod ministarstva nadležnog za poslove rada (u 
daljem tekstu: ministarstvo).</p>
<p>Registar lokalnih saveta (u daljem tekstu: Registar) vodi se kao javna i 
elektronska baza podataka.</p>
<p class="clan">Član 17.</p>
<p>Zahtev za registraciju lokalnog saveta (u daljem tekstu: zahtev) ministarstvu 
podnosi jedan od učesnika, u roku od 15 dana od dana zaključivanja sporazuma o 
osnivanju lokalnog saveta.</p>
<p>Uz zahtev se podnosi:</p>
<p>1) sporazum o osnivanju lokalnog saveta;</p>
<p>2) ovlašćenje za podnošenje zahteva za registraciju.</p>
<p class="clan">Član 18.</p>
<p>Lokalni savet stiče svojstvo pravnog lica danom upisa u Registar.</p>
<p class="clan">Član 19.</p>
<p>Ministarstvo donosi rešenje o upisu lokalnog saveta u Registar u roku od 30 
dana od dana podnošenja zahteva.</p>
<p>Rešenje sadrži:</p>
<p>1) broj i datum upisa;</p>
<p>2) naziv i nivo osnivanja lokalnog saveta;</p>
<p>3) sedište i adresu lokalnog saveta.</p>
<p class="clan">Član 20.</p>
<p>U Registar se naročito upisuju podaci koji se odnose na:</p>
<p>1) naziv i nivo osnivanja lokalnog saveta;</p>
<p>2) sedište i adresu lokalnog saveta;</p>
<p>3) učesnike lokalnog saveta;</p>
<p>4) datum zaključivanja sporazuma o osnivanju lokalnog saveta;</p>
<p>5) broj i datum rešenja o upisu i brisanju.</p>
<p>Ministar donosi podzakonski akt kojim se bliže uređuju sadržina i način upisa 
i brisanja lokalnog saveta iz Registra.</p>
<p class="clan">Član 21.</p>
<p>Lokalni savet se briše iz Registra u slučaju:</p>
<p>1) otkaza sporazuma iz člana 14. stav 1. ovog zakona od strane svih učesnika 
lokalnog saveta;</p>
<p>2) kada jedan od učesnika lokalnog saveta otkaže učešće u lokalnom savetu, 
odnosno kada izgubi svojstvo reprezentativnosti u smislu propisa o radu, zbog 
čega su prestali da postoje uslovi iz člana 2. tačka 2) ovog zakona u pogledu 
zastupljenosti sva tri učesnika lokalnog saveta.</p>
<p>Ministar donosi rešenje o brisanju lokalnog saveta ako nastupi okolnost iz 
stava 1. ovog člana, po prijavi jednog od učesnika ili po službenoj dužnosti, u 
roku od 15 dana od dana podnošenja prijave, odnosno saznanja za okolnost iz stava 
1. ovog člana.</p>
<p>Lokalni savet prestaje da postoji brisanjem iz Registra.</p>
<p class="clan">Član 22.</p>
<p>Odredbe čl. 11–13. ovog zakona primenjuju se i na lokalni savet.</p>
<p class="clan">IV. ZAJEDNIČКE ODREDBE</p>
<p class="clan">Član 23.</p>
<p>Socijalno-ekonomski savet i lokalni savet donose poslovnik o radu i druga 
akta kojima se uređuju način i delokrug rada i druga pitanja od značaja za rad.</p>
<p class="clan">Član 24.</p>
<p>Sredstva za osnivanje i rad Socijalno-ekonomskog saveta obezbeđuju se u budžetu 
Republike Srbije.</p>
<p>Sredstva za osnivanje i rad lokalnog saveta obezbeđuju se u budžetu autonomne 
pokrajine, odnosno jedinice lokalne samouprave.</p>
<p>Pored sredstava iz st. 1. i 2. ovog člana, sredstva za osnivanje i rad 
Socijalno-ekonomskog saveta i lokalnog saveta obezbeđuju se iz donacija, priloga 
i sponzorstva domaćih i stranih pravnih i fizičkih lica i iz drugih izvora, u 
skladu sa zakonom.</p>
<p class="clan">V. PRELAZNE I ZAVRŠNE ODREDBE</p>
<p class="clan">Član 25.</p>
<p>Imenovanje članova Socijalno-ekonomskog saveta i sekretara izvršiće se u roku 
od 30 dana od dana stupanja na snagu ovog zakona.</p>
<p>Akt iz člana 8. stav 1. ovog zakona doneće se u roku od 15 dana od dana 
imenovanja sekretara.</p>
<p class="clan">Član 26.</p>
<p>Lokalni saveti koji su obrazovani do dana stupanja na snagu ovog zakona 
nastavljaju sa radom u skladu sa ovim zakonom.</p>
<p>Učesnici lokalnih saveta koji nastavljaju sa radom dužni su da usklade 
sporazume o osnivanju sa odredbama ovog zakona i podnesu ministarstvu zahtev za 
registraciju u roku od 60 dana od dana stupanja na snagu ovog zakona.</p>
<p class="clan">Član 27.</p>
<p>Ovaj zakon stupa na snagu osmog dana od dana objavljivanja u „Službenom 
glasniku Republike Srbije”.</p>

