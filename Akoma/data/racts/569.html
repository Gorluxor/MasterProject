


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
			<p class="odluka-zakon">ZAКON</p>
			<p class="odluka-zakon">o ratnim memorijalima</p>
			<p class="centar">"Službeni glasnik RS", broj 50 od 29. juna 2018.</p>
			<p class="clan">Glava I</p>
			<p class="clan">UVODNE ODREDBE</p>
			<p class="bold">Sadržina zakona</p>
			<p class="clan">Član 1.</p>
			<p class="Basic-Paragraph">Ovim zakonom uređuju se pitanja od značaja za zaštitu, redovno održavanje, investiciono održavanje, uređenje, uklanjanje i finansiranje održavanja i uređenja ratnih memorijala, uspostavljanje i vođenje propisanih evidencija, kao i druga pitanja od značaja za ratne memorijale u Republici Srbiji i inostranstvu.</p>
			<p class="bold">Značenje pojedinih pojmova</p>
			<p class="clan">Član 2.</p>
			<p class="Basic-Paragraph">Pojedini izrazi upotrebljeni u ovom zakonu, imaju sledeće značenje, u smislu ovog zakona:</p>
			<p class="Basic-Paragraph">1) <span class="italik">ratni memorijal </span>jeste vojno groblje, pojedinačni grob, nadgrobni spomenik, spomen kosturnica, spomen kapela, spomen crkva, spomenik, javno spomen obeležje, spomen ploča, mesto stradanja, znamenito mesto i drugi pijetetni simbol od značaja za negovanje tradicije oslobodilačkih ratova Srbije;</p>
			<p class="Basic-Paragraph">2) <span class="italik">mesto stradanja </span>jeste mesto i šira prostorna celina na kojoj su vršene egzekucije, zlostavljanja zatočenih u zatvorima i zarobljeništvu, sa ili bez pohranjenih humanih ostataka, grobnica ili grobova;</p>
			<p class="Basic-Paragraph">3) <span class="italik">znamenito mesto </span>jeste mesto i šira prostorna celina na kojoj su se dogodili ratni događaji od posebnog istorijskog značaja i uticaja na ratne ishode za Republiku Srbiju;</p>
			<p class="Basic-Paragraph">4) <span class="italik">javno spomen obeležje </span>jeste spomenik ili drugi figuralni objekat, skulpturalno ili arhitektonsko delo na površini javne namene, koji je u vezi sa znamenitim ličnostima ili istorijskim događajima iz ratnih perioda;</p>
			<p class="Basic-Paragraph">5) <span class="italik">poginulo lice </span>jeste lice koje je izgubilo život usled ratnih događaja;</p>
			<p class="Basic-Paragraph">6) <span class="italik">zaštita ratnih memorijala, </span>u smislu ovog zakona, podrazumeva sprečavanje propadanja i oštećenja i održavanje u dostojanstvenom i prepoznatljivom stanju, kao i sprečavanje neovlašćene izmene, dorade, izmeštanja, zamene ili uklanjanja ratnog memorijala ili njegovog dela;</p>
			<p class="Basic-Paragraph">7) <span class="italik">redovno održavanje </span>podrazumeva sve radove koji se izvode u cilju zaštite, a naročito:</p>
			<p class="Basic-Paragraph">(1) održavanje pisanih i drugih oznaka na nadgrobnim pločama i spomenicima da bi bili vidljivi i čitki,</p>
			<p class="Basic-Paragraph">(2) negovanje i obnavljanje zasada, zelenila i cveća,</p>
			<p class="Basic-Paragraph">(3) uredno održavanje ograda, pristupnih puteva, staza i drugih objekata;</p>
			<p class="Basic-Paragraph">8) <span class="italik">investiciono održavanje </span>podrazumeva rekonstrukciju, sanaciju i konzervaciju;</p>
			<p class="Basic-Paragraph">9) <span class="italik">uređenje ratnog memorijala </span>podrazumeva obeležavanje prostora ratnog memorijala na vidljiv način, izgradnju ili postavljanje novog ratnog memorijala, radnje povodom ekshumacija, premeštanja na novu lokaciju u zemlji i inostranstvu, kao i koncentraciju posmrtnih ostataka.</p>
			<p class="clan">Glava II</p>
			<p class="clan">SAVET ZA NEGOVANJE TRADICIJE OSLOBODILAČКIH RATOVA SRBIJE</p>
			<p class="clan">Član 3.</p>
			<p class="Basic-Paragraph">Obrazuje se Savet za negovanje tradicije oslobodilačkih ratova Srbije radi davanja mišljenja povodom predloga za uređenje ratnog memorijala i uklanjanja ratnog memorijala (u daljem tekstu: Savet).</p>
			<p class="bold">Sastav Saveta</p>
			<p class="clan">Član 4.</p>
			<p class="Basic-Paragraph">Savet ima sedam članova, koje imenuje ministar nadležan za poslove negovanja tradicije oslobodilačkih ratova Srbije (u daljem tekstu: ministar), na period od četiri godine, i to:</p>
			<p class="Basic-Paragraph">1) jednog člana iz reda profesora istorije, na predlog Filozofskog fakulteta Univerziteta u Beogradu, Nišu, Novom Sadu i Prištini (sa sedištem u Кosovskoj Mitrovici);</p>
			<p class="Basic-Paragraph">2) jednog člana iz reda istaknutih ličnosti iz oblasti nauke i umetnosti, na predlog Srpske akademije nauka i umetnosti;</p>
			<p class="Basic-Paragraph">3) četiri člana iz reda organa državne uprave, od kojih dva člana na predlog ministarstva nadležnog za negovanje tradicije oslobodilačkih ratova Srbije (u daljem tekstu: Ministarstvo), jednog člana na predlog ministarstva nadležnog za spoljne poslove i jednog člana na predlog ministarstva nadležnog za poslove odbrane;</p>
			<p class="Basic-Paragraph">4) jednog člana na predlog Republičkog zavoda za zaštitu spomenika kulture.</p>
			<p class="Basic-Paragraph">Članovi Saveta iz svojih redova biraju predsednika Saveta.</p>
			<p class="Basic-Paragraph">Predsednik i članovi Saveta nemaju pravo na naknadu za rad.</p>
			<p class="clan">Član 5.</p>
			<p class="Basic-Paragraph">Stručnu i administrativno-tehničku potporu Savetu pruža Ministarstvo.</p>
			<p class="Basic-Paragraph">Savet podnosi Ministarstvu izveštaj o svom radu najmanje jedanput godišnje.</p>
			<p class="Basic-Paragraph">Savet donosi Poslovnik o svom radu.</p>
			<p class="clan">Glava III</p>
			<p class="clan">SPROVOĐENJE ZAŠTITE RATNIH MEMORIJALA</p>
			<p class="clan">Član 6.</p>
			<p class="Basic-Paragraph">Sredstva za uređenje, investiciono i redovno održavanje ratnih memorijala obezbeđuju se u budžetu Republike Srbije u skladu sa zakonom, kao i putem poklona i donacija. </p>
			<p class="bold">Zaštita ratnih memorijala u Republici Srbiji</p>
			<p class="clan">Član 7.</p>
			<p class="Basic-Paragraph">Zaštitu ratnih memorijala u Republici Srbiji sprovode Ministarstvo i jedinice lokalne samouprave prema mestu gde se ratni memorijal nalazi, kao i ministarstvo nadležno za poslove odbrane u okviru vojnih objekata.</p>
			<p class="Basic-Paragraph">Кada se ratni memorijal nalazi van prostora javnog groblja ili prostora koji je u svojini Republike Srbije, vlasnik, zakupac ili drugi korisnik nepokretnosti obezbeđuje pristup kako bi se sprovele potrebne mere zaštite ili odavala pošta žrtvama.</p>
			<p class="clan">Član 8.</p>
			<p class="Basic-Paragraph">Ministarstvo nadležno za poslove odbrane stara se o redovnom održavanju ratnih memorijala koji se nalaze u okviru vojnih objekata, a sredstva se planiraju i obezbeđuju iz budžeta Republike Srbije.</p>
			<p class="Basic-Paragraph">Jedinica lokalne samouprave stara se o redovnom održavanju ratnih memorijala koji se nalaze na njenoj teritoriji, a sredstva se planiraju i obezbeđuju u budžetu jedinice lokalne samouprave.</p>
			<p class="Basic-Paragraph">Jedinica lokalne samouprave obezbeđuje neposrednu okolinu ratnih memorijala od obavljanja neprimerenih aktivnosti ili izgradnje objekata čija namena nije primerena.</p>
			<p class="clan">Član 9.</p>
			<p class="Basic-Paragraph">Izuzetno od člana 8. stav 2. ovog zakona, u cilju sprečavanja propadanja i oštećenja ratnih memorijala u Republici Srbiji koji su od značaja za negovanje tradicije oslobodilačkih ratova Srbije ministar, na predlog nadležnog zavoda za zaštitu spomenika kulture uređuje način i visinu učešća u troškovima redovnog održavanja, koje je u nadležnosti jedinice lokalne samouprave.</p>
			<p class="clan">Član 10.</p>
			<p class="Basic-Paragraph">Predlog za investiciono održavanje ratnih memorijala daje nadležni zavod za zaštitu spomenika kulture Ministarstvu.</p>
			<p class="Basic-Paragraph">Inicijativu za investiciono održavanje ratnih memorijala mogu podneti državni organi, organi teritorijalne autonomije, jedinice lokalne samouprave, pravna i fizička lica, diplomatsko-konzularna predstavništva stranih država i udruženja, Ministarstvu, preko nadležnog zavoda za zaštitu spomenika kulture.</p>
			<p class="clan">Član 11.</p>
			<p class="Basic-Paragraph">Način i bliže uslove za realizaciju programa mera zaštite, investicionog održavanja i uređenja ratnih memorijala u Republici Srbiji propisuje ministar. </p>
			<p class="clan">Član 12.</p>
			<p class="Basic-Paragraph">Jedinica lokalne samouprave dužna je da najkasnije do 30. novembra tekuće godine, dostavi Ministarstvu izveštaj o broju, vrsti i tehničkom stanju ratnih memorijala.</p>
			<p class="clan">Član 13.</p>
			<p class="Basic-Paragraph">Jedinica lokalne samouprave, uz prethodno pribavljenu saglasnost Ministarstva, može da premesti, ukloni ili investiciono održava ratni memorijal. </p>
			<p class="Basic-Paragraph">Jedinica lokalne samouprave stara se o izvršenju rešenja o uklanjanju ratnog memorijala.</p>
			<p class="bold">Zaštita ratnih memorijala u inostranstvu</p>
			<p class="clan">Član 14.</p>
			<p class="Basic-Paragraph">Ratni memorijali u inostranstvu uređuju se, redovno i investiciono održavaju u skladu sa propisima države na čijoj teritoriji se nalaze i, po pravilu, na način na koji se uređuju i održavaju ratni memorijali drugih država, ako međunarodnim ugovorom između Republike Srbije i te države nije drugačije određeno.</p>
			<p class="Basic-Paragraph">O uređenju, redovnom i investicionom održavanju ratnih memorijala u inostranstvu stara se Ministarstvo, u saradnji sa ministarstvom nadležnim za spoljne poslove.</p>
			<p class="Basic-Paragraph">Radi vršenja poslova iz stava 2. ovog člana teritorijalno nadležna diplomatsko-konzularna predstavništva dostavljaju Ministarstvu izveštaje o stanju svih ratnih memorijala do 30. septembra tekuće kalendarske godine.</p>
			<p class="Basic-Paragraph">Na osnovu predloga mera za redovno održavanje i predloga za investiciono održavanje ratnih memorijala, koje daje republička ustanova nadležna za zaštitu spomenika kulture, teritorijalno nadležno diplomatsko-konzularno predstavništvo zaključuje ugovore o redovnom održavanju i investicionom održavanju ratnih memorijala. </p>
			<p class="clan">Član 15.</p>
			<p class="Basic-Paragraph">Način i bliže uslove za realizaciju programa mera zaštite, redovnog i investicionog održavanja i uređenja ratnih memorijala u inostranstvu sporazumno propisuju ministar i ministar nadležan za spoljne poslove. </p>
			<p class="bold">Zaštita ratnih memorijala pripadnika stranih oružanih snaga u Republici Srbiji</p>
			<p class="clan">Član 16.</p>
			<p class="Basic-Paragraph">Ratni memorijali pripadnika stranih oružanih snaga na teritoriji Republike Srbije održavaju se i uređuju u skladu sa propisima Republike Srbije. </p>
			<p class="Basic-Paragraph">Podaci na ratnim memorijalima pripadnika stranih oružanih snaga u Republici Srbiji ispisuju se prvo na srpskom jeziku i ćiriličkim pismom, a potom na jeziku i pismu naroda kome pripadaju.</p>
			<p class="clan">Član 17.</p>
			<p class="Basic-Paragraph">Za redovno i investiciono održavanje ratnih memorijala pripadnika stranih oružanih snaga na teritoriji Republike Srbije nadležne su strane države preko svojih diplomatsko-konzularnih predstavništava, ukoliko međunarodnim ugovorom između Republike Srbije i te države nije drugačije određeno.</p>
			<p class="Basic-Paragraph">Strana diplomatsko-konzularna predstavništva za uređenje i uklanjanje ratnih memorijala pripadnika stranih oružanih snaga pribavljaju potrebne saglasnosti u skladu sa propisima Republike Srbije.</p>
			<p class="clan">Glava IV</p>
			<p class="clan">UREĐENJE I UКLANJANJE RATNIH MEMORIJALA</p>
			<p class="clan">Član 18.</p>
			<p class="Basic-Paragraph">Predlog za uređenje ili uklanjanje ratnih memorijala mogu podneti državni organi, organi teritorijalne autonomije, jedinice lokalne samouprave, pravna i fizička lica.</p>
			<p class="Basic-Paragraph">Uređenje ili uklanjanje ratnih memorijala može se vršiti samo na osnovu rešenja izdatog od strane Ministarstva.</p>
			<p class="clan">Član 19.</p>
			<p class="Basic-Paragraph">Predlog za izgradnju ili postavljanje ratnog memorijala mora da sadrži:</p>
			<p class="Basic-Paragraph">1) podatke o podnosiocu (ime i prezime, adresa);</p>
			<p class="Basic-Paragraph">2) opis konkretnog događaja koji je u skladu sa tekovinama oslobodilačkih ratova Srbije;</p>
			<p class="Basic-Paragraph">3) opis ratnog memorijala;</p>
			<p class="Basic-Paragraph">4) predlog teksta koji će biti ispisan na ratnom memorijalu;</p>
			<p class="Basic-Paragraph">5) predlog mesta podizanja ratnog memorijala sa katastarskim podacima;</p>
			<p class="Basic-Paragraph">6) idejni projekat;</p>
			<p class="Basic-Paragraph">7) dozvole i saglasnosti koje izdaju nadležni organi u skladu sa propisima kojima se uređuje oblast planiranja i izgradnje i oblast energetike; </p>
			<p class="Basic-Paragraph">8) dozvole i saglasnosti koje izdaju nadležni organi u skladu sa propisima iz oblasti zaštite kulturnih dobara, u slučaju da se planira izgradnja ili postavljanje ratnog memorijala u okviru nepokretnih kulturnih dobara, njihove zaštićene okoline ili dobara pod prethodnom zaštitom;</p>
			<p class="Basic-Paragraph">9) predlog načina održavanja ratnog memorijala.</p>
			<p class="clan">Član 20.</p>
			<p class="Basic-Paragraph">Predlog za uklanjanje ratnog memorijala mora da sadrži relevantne dokaze:</p>
			<p class="Basic-Paragraph">1) da svojom sadržinom ne odgovara istorijskim ili stvarnim činjenicama;</p>
			<p class="Basic-Paragraph">2) da vređa opšte i državne interese, nacionalna i verska osećanja ili javni moral;</p>
			<p class="Basic-Paragraph">3) da je posvećen događaju koji nije u skladu sa tekovinama oslobodilačkih ratova Srbije, ili simbolizuje gubitak suvereniteta, teritorijalnog integriteta, celokupnosti i nezavisnosti ili slobode Republike Srbije;</p>
			<p class="Basic-Paragraph">4) da je podignut licu koje je zastupalo fašističke, nacističke, šovinističke, separatističke ideje ili ideologije, ili koje je bilo saradnik agresora, okupatora, njihovih saveznika ili pomagača.</p>
			<p class="Basic-Paragraph">Predlog za uređenje, premeštanje i uklanjanje ratnog memorijala mora da sadrži dozvole i saglasnosti koje izdaju nadležni organi u skladu sa propisima iz oblasti zaštite kulturnih dobara.</p>
			<p class="clan">Član 21.</p>
			<p class="Basic-Paragraph">Rešenje o uređenju i uklanjanju ratnog memorijala donosi ministar, po prethodno pribavljenim mišljenjima Saveta i nadležne ustanove za zaštitu spomenika kulture.</p>
			<p class="Basic-Paragraph">Rešenje iz stava 1. ovog člana konačno je i protiv njega se može voditi upravni spor, u skladu sa zakonom kojim se uređuju upravni sporovi.</p>
			<p class="Basic-Paragraph">U slučaju podnošenja tužbe na rešenje o uklanjanju ratnog memorijala iz stava 2. ovog člana, odlaže se izvršenje tog rešenja dok sud ne odluči po zahtevu tužioca za odlaganje. </p>
			<p class="clan">Član 22.</p>
			<p class="Basic-Paragraph">Državnim organima, organima teritorijalne autonomije, jedinicama lokalne samouprave, pravnim i fizičkim licima nije dozvoljena izgradnja ili postavljanje ratnog memorijala:</p>
			<p class="Basic-Paragraph">1) ako svojom sadržinom ne odgovara istorijskim ili stvarnim činjenicama;</p>
			<p class="Basic-Paragraph">2) ako vređa opšte i državne interese, nacionalna i verska osećanja ili javni moral;</p>
			<p class="Basic-Paragraph">3) ako je posvećen događaju koji nije u skladu sa tekovinama oslobodilačkih ratova Srbije, ili simbolizuje gubitak suvereniteta, teritorijalnog integriteta, celokupnosti i nezavisnosti ili slobode Republike Srbije;</p>
			<p class="Basic-Paragraph">4) licu koje je zastupalo fašističke, nacističke, šovinističke, separatističke ideje ili ideologije, ili koje je bilo saradnik agresora, okupatora, njihovih saveznika ili pomagača.</p>
			<p class="Basic-Paragraph">Pod licima iz stava 1. tačka 4) ovog člana ne smatraju se lica koja su rehabilitovana u skladu sa Zakonom o rehabilitaciji.</p>
			<p class="clan">Glava V</p>
			<p class="clan">EVIDENCIJE </p>
			<p class="clan">Član 23.</p>
			<p class="Basic-Paragraph">Jedinstvenu evidenciju o svim ratnim memorijalima u Republici Srbiji, srpskim ratnim memorijalima u inostranstvu, kao i o ratnim memorijalima pripadnika stranih oružanih snaga u Republici Srbiji vodi Ministarstvo.</p>
			<p class="Basic-Paragraph">Evidenciju o ratnim memorijalima sa svoje teritorije vode i jedinice lokalne samouprave, kao i nadležne ustanove za zaštitu spomenika kulture.</p>
			<p class="Basic-Paragraph">Evidenciju o ratnim memorijalima u inostranstvu vode i teritorijalno nadležna diplomatsko-konzularna predstavništva Republike Srbije, kao i republička ustanova nadležna za zaštitu spomenika kulture.</p>
			<p class="Basic-Paragraph">Sadržinu i izgled evidencija iz ovog člana propisuje ministar, sporazumno sa ministrima nadležnim za spoljne poslove i poslove zaštite kulturnih dobara.</p>
			<p class="Basic-Paragraph">Evidencije iz ovog člana čuvaju se trajno.</p>
			<p class="clan">Član 24.</p>
			<p class="Basic-Paragraph">Ministarstvo vodi jedinstvenu evidenciju o poginulim licima počev od Prvog balkanskog rata.</p>
			<p class="Basic-Paragraph">Evidencija iz stava 1. ovog člana uspostavlja se u statističke i naučnoistraživačke svrhe.</p>
			<p class="Basic-Paragraph">Poseban cilj evidencije iz stava 1. ovog člana je objedinjavanje podataka o poginulim iz postojećih evidencija koje vode nadležni državni organi i organizacije u Republici Srbiji, kao i druga pravna lica.</p>
			<p class="Basic-Paragraph">Radi razmene podataka i informacija od značaja za uspostavljanje evidencije iz stava 1. ovog člana, Ministarstvo može ostvariti i međunarodnu saradnju sa nadležnim organima drugih država i međunarodnim organizacijama, u skladu sa zakonom i međunarodnim sporazumima.</p>
			<p class="Basic-Paragraph">Zaštita podataka obuhvaćenih evidencijom iz stava 1. ovog člana ostvaruje se u skladu sa zakonom koji uređuje oblast zaštite podataka o ličnosti.</p>
			<p class="Basic-Paragraph">Evidencija iz stava 1. ovog člana sadrži sledeće podatke o poginulom:</p>
			<p class="Basic-Paragraph">1) ime, ime jednog roditelja i prezime poginulog;</p>
			<p class="Basic-Paragraph">2) datum i okolnosti pogibije;</p>
			<p class="Basic-Paragraph">3) mesto pogibije;</p>
			<p class="Basic-Paragraph">4) mesto sahranjivanja.</p>
			<p class="Basic-Paragraph">Na zahtev Ministarstva, državni organi, organizacije i druga pravna lica daju podatke o poginulim licima kojima raspolažu u okviru evidencija koje vode.</p>
			<p class="Basic-Paragraph">Evidencije iz ovog člana čuvaju se trajno.</p>
			<p class="clan">Glava VI</p>
			<p class="clan">КAZNENE ODREDBE</p>
			<p class="clan">Član 25.</p>
			<p class="Basic-Paragraph">Novčanom kaznom u visini od 100.000 do 150.000 dinara kazniće se za prekršaj odgovorno lice u organu jedinice lokalne samouprave ako postupi suprotno članu 8. st. 2. i 3. ovog zakona.</p>
			<p class="Basic-Paragraph">Novčanom kaznom u visini od 100.000 do 150.000 dinara kazniće se za prekršaj odgovorno lice u organu jedinice lokalne samouprave ako postupi suprotno članu 12. ovog zakona.</p>
			<p class="Basic-Paragraph">Novčanom kaznom u visini od 100.000 do 150.000 dinara kazniće se za prekršaj odgovorno lice u organu jedinice lokalne samouprave ako postupi suprotno članu 13. ovog zakona.</p>
			<p class="Basic-Paragraph">Novčanom kaznom u visini od 100.000 do 150.000 dinara kazniće se za prekršaj odgovorno lice u pravnom licu ako postupi suprotno članu 18. stav 2. ovog zakona.</p>
			<p class="Basic-Paragraph">Novčanom kaznom u visini od 100.000 do 150.000 dinara kazniće se za prekršaj odgovorno lice u pravnom licu ako postupi suprotno članu 22. ovog zakona.</p>
			<p class="Basic-Paragraph">Za prekršaj iz st. 4. i 5. ovog člana kazniće se pravno lice novčanom kaznom u visini od 1.000.000 do 2.000.000 dinara.</p>
			<p class="Basic-Paragraph">Za prekršaj iz st. 4. i 5. ovog člana kazniće se fizičko lice novčanom kaznom u visini od 100.000 do 150.000 dinara.</p>
			<p class="clan">Glava VII</p>
			<p class="clan">PRELAZNE I ZAVRŠNE ODREDBE</p>
			<p class="clan">Član 26.</p>
			<p class="Basic-Paragraph">Propisi za sprovođenje ovog zakona doneće se u roku od šest meseci od dana stupanja na snagu ovog zakona.</p>
			<p class="Basic-Paragraph">Nadzor nad sprovođenjem ovog zakona vrši Ministarstvo.</p>
			<p class="Basic-Paragraph">Do donošenja propisa iz stava 1. ovog člana primenjivaće se podzakonski akti doneti na osnovu propisa koji prestaju da važe danom stupanja na snagu ovog zakona, ukoliko nisu u suprotnosti sa ovim zakonom.</p>
			<p class="clan">Član 27.</p>
			<p class="Basic-Paragraph">Danom stupanja na snagu ovog zakona prestaju da važe:</p>
			<p class="Basic-Paragraph">1) Zakon o uređivanju i održavanju groblja boraca („Službeni glasnik SRS”, br. 22/64, 51/71 i 11/76);</p>
			<p class="Basic-Paragraph">2) Zakon o obeležavanju i održavanju grobalja i grobova pripadnika savezničkih armija i drugih stranih armija na teritoriji Jugoslavije („Službeni list SFRJ”, broj 60/75);</p>
			<p class="Basic-Paragraph">3) Zakon o grobljima i grobovima boraca u inostranstvu („Službeni list SFRJ”, br. 29/73 i 29/76).</p>
			<p class="clan">Član 28.</p>
			<p class="Basic-Paragraph">Ovaj zakon stupa na snagu osmog dana od dana objavljivanja u „Službenom glasniku Republike Srbije”.</p>
	</div>

