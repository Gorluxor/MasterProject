<meta http-equiv="Content-Type" content="text/html; charset=UTF-8"><link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

<p class="odluka-zakon">

ZAКON</p>
<p class="odluka-zakon">
o pravosudnom ispitu</p>
<p class="centar">
„Službeni glasnik RS“, broj 16 od 16. 
aprila 1997.</p>
<p class="clan">
I. OPŠTE ODREDBE 
</p>
<p class="bold">
&nbsp;&nbsp;&nbsp;&nbsp;1. Svrha pravosudnog ispita 
</p>
<p class="clan">

Član 1.</p>
<p>
Na pravosudnom ispitu proverava se stručna osposobljenost za obavljanje funkcija i poslova za koje je zakonom ili drugim propisom kao uslov predviđen taj ispit. 
</p>
<p class="bold">

2. Uslovi za polaganje ispita 
</p>
<p class="clan">

Član 2.</p>
<p>
Pravosudni ispit može polagati lice koje je diplomiralo na pravnom fakultetu i koje je posle završenog pravnog fakulteta steklo dve godine radnog iskustva na poslovima pravne struke u sudu, javnom tužilaštvu, javnom pravobranilaštvu i advokaturi ili tri godine radnog iskustva na poslovima pravne struke u organu za prekršaje, drugom državnom organu, organu teritorijalne autonomije i lokalne samouprave ili četiri godine radnog iskustva na poslovima pravne struke u preduzeću, ustanovi ili drugoj organizaciji. 
</p>
<p>
Svakih šest meseci radnog iskustva na poslovima pravne struke u sudu, javnom tužilaštvu, javnom pravobranilaštvu i advokaturi računa se kao devet meseci radnog iskustva na poslovima pravne struke u organu za prekršaje, drugom državnom organu, organu teritorijalne autonomije i lokalne samouprave, odnosno kao jedna godina radnog iskustva na poslovima pravne struke u preduzeću, ustanovi ili drugoj organizaciji. 
</p>
<p>
Svakih godinu dana radnog iskustva na poslovima pravne struke u organu za prekršaje, drugom državnom organu, organu teritorijalne autonomije i lokalne samouprave računa se kao šesnaest meseci radnog iskustva na poslovima pravne struke u preduzeću, ustanovi ili drugoj organizaciji. 
</p>
<p class="bold">

3. Ispitni predmeti 
</p>
<p class="clan">

Član 3.</p>
<p>
Pravosudni ispit ima pismeni i usmeni deo. 
</p>
<p>
Na pismenom delu ispita rešavaju se praktični zadaci iz krivičnog i građanskog prava. 
</p>
<p>
Na usmenom delu ispita polažu se: 
</p>
<p>
1) Ustavno pravo i pravosudno organizaciono pravo, 
</p>
<p>
2) Кrivično pravo, 
</p>
<p>
3) Građansko pravo, 
</p>
<p>
4) Trgovinsko (privredno) pravo, 
</p>
<p>
5) Međunarodno privatno pravo, 
</p>
<p>
6) Upravno pravo, 
</p>
<p>
7) Radno pravo. 
</p>
<p class="clan">

Član 4.</p>
<p>
Pravosudni ispit polaže se prema programu koji sadrži gradivo, pravne izvore i pravnu književnost. 
</p>
<p>
Program pravosudnog ispita propisuje ministar pravde. 
</p>
<p class="bold">

4. Ispitni odbor 
</p>
<p class="clan">

Član 5.</p>
<p>
Pravosudni ispit polaže se pred Ispitnim odborom. 
</p>
<p>
Ispitni odbor ima sedam članova, od kojih je jedan predsednik. 
</p>
<p>
Ispitni odbor odlučuje većinom glasova, ako ovim zakonom nije drukčije određeno. 
</p>
<p class="clan">

Član 6.</p>
<p>
Ministar pravde obrazuje Ispitni odbor iz redova istaknutih pravnika s položenim pravosudnim ispitom. 
</p>
<p>
Profesor pravnog fakulteta na pozitivnopravnom predmetu može biti član Ispitnog odbora i ako nema položen pravosudni ispit. 
</p>
<p>
Rešenjem o obrazovanju Ispitnog odbora određuju se i predmeti koje njegovi članovi ispituju. 
</p>
<p class="clan">

Član 7.</p>
<p>
Ministar pravde može obrazovati više ispitnih odbora. 
</p>
<p>
Ministar pravde može sazvati članove svih ispitnih odbora radi razmatranja pitanja od značaja za ostvarivanje svrhe pravosudnog ispita. 
</p>
<p class="clan">

Član 8.</p>
<p>
Raspored rada Ispitnog odbora određuje ministar pravde. 
</p>
<p>
Administrativne poslove za Ispitni odbor obavlja Ministarstvo pravde. 
</p>
<p class="clan">

II. &nbsp;POLAGANJE PRAVOSUDNOG ISPITA 
</p>
<p class="bold">

1. Zahtev za polaganje ispita 
</p>
<p class="clan">

Član 9.</p>
<p>
Zahtev za polaganje pravosudnog ispita podnosi se Ministarstvu pravde. 
</p>
<p>
Uz zahtev kandidat prilaže dokaze da je ispunio uslove za polaganje ispita. 
</p>
<p class="clan">

Član 10.</p>
<p>
Zahtevom za polaganje pravosudnog ispita mora se prijaviti polaganje pismenog dela ispita i najmanje četiri predmeta iz usmenog dela ispita. 
</p>
<p class="clan">

Član 11.</p>
<p>
Ministar pravde rešenjem odlučuje o zahtevu za polaganje pravosudnog ispita. 
</p>
<p>
Rešenje se dostavlja kandidatu, 
a ako je polaganje odobreno – 
i predsedniku Ispitnog odbora. 
</p>
<p class="bold">

2. 
Pismeni deo ispita
</p>
<p class="clan">

Član 12.</p>
<p>
Pravosudni ispit počinje izradom pismenog rada. 
</p>
<p>
Zadatke postavlja i rad ocenjuje član Ispitnog odbora koji ispituje predmet iz koga se izrađuje pismeni rad. 
</p>
<p>
Vreme za izradu pismenog rada određuje Ispitni odbor. 
</p>
<p class="clan">

Član 13.</p>
<p>
Pismeni rad kandidata ocenjuje se sa „odlično”, „dobro” 
i „ne zadovoljava”. 
</p>
<p>
Кandidat ne može usmeno polagati predmet iz koga je njegov pismeni rad ocenjen sa „ne zadovoljava”. 
</p>
<p class="clan">

Član 14.</p>
<p>
Pismene radove koji su ocenjeni sa „odlično” i „dobro” pregleda filolog. 
</p>
<p>
Filolog ocenjuje pravilnost izražavanja, jasnoću izraza i jezičku kulturu kandidata sa „odlično” i „dobro”. 
</p>
<p>
Filologa određuje ministar pravde. 
</p>
<p class="bold">

3. 
Usmeni deo ispita
</p>
<p class="clan">

Član 15.</p>
<p>
Usmeni deo pravosudnog ispita polaže se javno, 
istovremeno pred svim članovima Ispitnog odbora. 
</p>
<p>
Ispitni predmet ispituje član Ispitnog odbora koji je za taj predmet određen za ispitivača. 
</p>
<p class="clan">

Član 16.</p>
<p>
Uspeh kandidata na usmenom delu ispita ocenjuje se iz svakog predmeta posebno, 
sa „odlično”, „dobro” 
i „ne zadovoljava”. 
</p>
<p>
Pri ocenjivanju uspeha kandidata vrednuju se poznavanje pozitivnih propisa i sudske prakse, 
razumevanje suštine pravnih ustanova, 
pravilno pravničko rasuđivanje i način izlaganja. 
</p>
<p class="bold">

4. 
Naknadno polaganje
</p>
<p class="clan">

Član 17.</p>
<p>
Кandidat čiji je uspeh iz najmanje četiri ispitna predmeta ocenjen sa „odlično” 
ili „dobro” 
ima pravo da preostale predmete naknadno polaže. 
</p>
<p>
Naknadno polaganje može uslediti najranije dva a najdocnije šest meseci od završetka prethodnog polaganja. 
</p>
<p>
Ako poslednji dan za naknadno polaganje pada na dan kada se pravosudni ispit ne održava, 
polaže se prvog narednog dana kada se ispit održava. 
</p>
<p class="bold">

5. 
Opšti uspeh na pravosudnom ispitu
</p>
<p class="clan">

Član 18.</p>
<p>
Pošto oceni uspeh kandidata na usmenom delu ispita iz svakog predmeta posebno, Ispitni odbor utvrđuje opšti uspeh kandidata na pravosudnom ispitu. 
</p>
<p>
Opšti uspeh kandidata na pravosudnom ispitu utvrđuje se sa „položio sa odlikom”, „položio vrlo dobro”, „položio” 
i „nije položio”. 
</p>
<p class="clan">

Član 19. 
</p>
<p>
Samo kandidatu čiji je uspeh i na pismenom i na usmenom delu ispita iz svakog predmeta ocenjen sa „odlično” 
i čiji je rad filolog ocenio sa „odlično” 
opšti uspeh na pravosudnom ispitu utvrđuje se ocenom „položio sa odlikom”. 
</p>
<p class="bold">

6. 
Odlaganje započetog ispita
</p>
<p class="clan">

Član 20.</p>
<p>
Na molbu kandidata, 
predsednik Ispitnog odbora može započeti ispit odložiti do tri meseca, 
ako je kandidat zbog bolesti ili drugih opravdanih razloga sprečen da nastavi polaganje ispita. 
</p>
<p>
Molbi za odlaganje započetog ispita prilažu se dokazi koji molbu opravdavaju. 
</p>
<p class="clan">

Član 21.</p>
<p>
Vreme za koje je ispit odložen počinje da teče od dana donošenja rešenja o odlaganju. 
</p>
<p>
U nastavku odloženog ispita polažu se predmeti koji do odlaganja nisu polagani. 
</p>
<p class="bold">

7. 
Кada ispit nije položen
</p>
<p class="clan">

Član 22.</p>
<p>
Pravosudni ispit nije položio kandidat koji je u prvom polaganju ocenjen sa „ne zadovoljava” iz najmanje četiri ispitna predmeta, kao i kandidat koji prilikom naknadnog polaganja iz najmanje jednog ispitnog predmeta bude ocenjen sa „ne zadovoljava”. 
</p>
<p>
Pravosudni ispit nije položio ni kandidat koji izričito ili prećutno odustane od polaganja već započetog ispita (ne preda pismeni zadatak, 
ne pristupi ispitu u vreme početka naknadnog polaganja i slično). 
</p>
<p>
Кandidat nije položio pravosudni ispit ni ako ne pristupi polaganju u roku za koji je ispit odložen. 
</p>
<p class="bold">

8. 
Кada se smatra da ispit nije ni polagan
</p>
<p class="clan">

Član 23.</p>
<p>
Кad kandidat ne pristupi polaganju pravosudnog ispita u vreme određeno za polaganje ispita ili pre početka pismenog dela ispita izjavi da od ispita odustaje, 
smatra se da nije ni polagao pravosudni ispit. 
</p>
<p class="bold">

9. 
Zaštita prava kandidata
</p>
<p class="clan">

Član 24.</p>
<p>
Кandidat koji smatra da njegov opšti uspeh ili uspeh iz nekog predmeta nije pravilno ocenjen ima pravo da u roku od dvadeset i četiri časa posle saopštenog uspeha pismeno prigovori Ispitnom odboru. 
</p>
<p>
Ispitni odbor je dužan da o prigovoru odluči u roku od tri dana od prijema prigovora. 
</p>
<p class="clan">

Član 25.</p>
<p>
Ako usvoji prigovor Ispitni odbor može ponoviti ispit iz jednog ili više predmeta ili preinačiti ranije već datu ocenu ili utvrđeni opšti uspeh. 
</p>
<p class="clan">

III. PONOVNO POLAGANJE PRAVOSUDNOG ISPITA 
</p>
<p class="clan">

Član 26.</p>
<p>
Кandidat koji je pravosudni ispit polagao i nije položio može ispit ponovo polagati kad istekne šest meseci od završetka prethodnog polaganja. 
</p>
<p>
Кandidat koji pravosudni ispit nije položio zbog toga što nije pristupio polaganju odloženog ispita, može ga ponovo polagati posle šest meseci od isteka vremena za koje je ispit odložen. 
</p>
<p>
Кandidat koji ni drugi ni svaki sledeći put ne položi pravosudni ispit može ga ponovo polagati kad isteknu dve godine od završetka prethodnog ispita. 
</p>
<p class="clan">

IV. UVERENJE O PRAVOSUDNOM ISPITU I OSTALA PITANJA 
</p>
<p class="clan">

Član 27.</p>
<p>
O položenom pravosudnom ispitu izdaje se uverenje. 
</p>
<p>
Uverenje izdaje i njegovu sadržinu propisuje ministar pravde. 
</p>
<p class="clan">

Član 28.</p>
<p>
Ministar pravde bliže propisuje način polaganja pravosudnog ispita, troškove polaganja ispita, naknadu za rad članova Ispitnog odbora i filologa i uređuje ostala pitanja u vezi sa pravosudnim ispitom. 
</p>
<p class="clan">

V. PRELAZNE I ZAVRŠNE ODREDBE 
</p>
<p class="clan">

Član 29.</p>
<p>
S pravosudnim ispitom, u smislu ovog zakona, izjednačava se pravosudni ispit položen po propisima koji su važili do početka primene ovog zakona, odnosno sudijski i advokatski ispit koji su zakonom izjednačeni sa pravosudnim ispitom. 
</p>
<p class="clan">

Član 30.</p>
<p>

Кandidat koji je polaganje pravosudnog ispita započeo po propisima koji su važili pre početka primene ovog zakona ima pravo da polaganje započetog pravosudnog ispita dovrši prema propisima koji su važili u vreme kada je polaganje započeo i posle početka primene ovog zakona. 
</p>
<p class="clan">

Član 31.</p>
<p>
Ministar pravde propisaće program za polaganje pravosudnog ispita do 1. oktobra 1997. godine. 
</p>
<p class="clan">

Član 32.</p>
<p>
Zakon o pravosudnom ispitu („Službeni glasnik Republike Srbije”, broj 67/93) prestaje da važi početkom primene ovog zakona. 
</p>
<p class="clan">

Član 33.</p>
<p>
Ovaj zakon primenjuje se od 1. januara 1998. godine.</p>