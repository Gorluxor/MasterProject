


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	

	<p class="odluka-zakon" style="margin-top: 0; margin-bottom: 0">&nbsp; &nbsp;</p>
	<p class="odluka-zakon" style="margin-top: 0; margin-bottom: 0">ZAКON</p>
	<p class="naslov" style="margin-top: 0">o staroj i retkoj bibliotečkoj građi</p>
	<p class="clan" style="margin-top: 0">"Službeni glasnik RS“, broj 52 od 15. jula 2011.</p>
	<p class="clan">I. OSNOVNE ODREDBE</p>
	<p class="bold">Predmet zakona</p>
	<p class="clan">Član 1.</p>
	<p>Ovim zakonom uređuje se zaštita stare i retke bibliotečke građe kao kulturnog nasleđa, njeno čuvanje, sređivanje i obrada, kao i uslovi i način korišćenja.</p>
	<p class="bold">Opšti interes</p>
	<p class="clan">Član 2.</p>
	<p>Stara i retka bibliotečka građa je kulturno nasleđe od posebnog interesa za Republiku Srbiju i kao takva uživa posebnu zaštitu, utvrđenu zakonom kojim se uređuje kultura, ovim zakonom i drugim propisima bez obzira na to u čijoj je svojini, odnosno kod koga se nalazi i da li je registrovana i evidentirana.</p>
	<p>Zaštita stare i retke bibliotečke građe je delatnost od opšteg interesa. 
	</p>
	<p class="bold">Termini</p>
	<p class="clan">Član 3.</p>
	<p>Termini kojima su u ovom zakonu označeni položaji, profesije, odnosno zanimanja, izraženi u gramatičkom muškom rodu, podrazumevaju prirodni muški i ženski rod lica na koja se odnose.</p>
	<p class="bold">Obaveze nadležnih organa</p>
	<p class="clan">Član 4.</p>
	<p>Republika Srbija, autonomna pokrajina, odnosno jedinica lokalne samouprave, obavezna je da štiti i čuva staru i retku bibliotečku građu kao kulturno nasleđe od opšteg interesa, da obezbedi za nju adekvatne objekte, stručno rukovođenje i pružanje usluga građanima.</p>
	<p class="bold">Poslovi od opšteg interesa u zaštiti stare i retke bibliotečke građe</p>
	<p class="clan">Član 5.</p>
	<p>Opšti interes u zaštiti stare i retke bibliotečke građe, u smislu ovog zakona, obuhvata:</p>
	<p>1) pronalaženje, prikupljanje, čuvanje, zaštitu i korišćenje građe;</p>
	<p>2) proučavanje i vrednovanje građe;</p>
	<p>3) kategorizaciju i vođenje registara; </p>
	<p>4) obradu građe i izradu kataloga uz primenu odgovarajućih međunarodnih standarda za bibliografsko – kataloški opis;</p>
	<p>5) pružanje stručne pomoći sopstvenicima; </p>
	<p>6) obavljanje stručnog nadzora;</p>
	<p>7) izradu stručnih uputstava;</p>
	<p>8) razvoj i unapređivanje stručnog rada na njenoj zaštiti;</p>
	<p>9) sprovođenje mera zaštite (preventivna zaštita, mikrofilmovanje, digitalizacija, konzervacija, restauracija);</p>
	<p>10) staranje o uslovima, načinu korišćenja i predstavljanja građe;</p>
	<p>11) istraživanje i izdavanje naučnih i stručnih publikacija o građi, kao i objavljivanje građe; 
	</p>
	<p>12) obezbeđivanje dostupnosti građe i njeno predstavljanje domaćoj i stranoj javnosti; 
	</p>
	<p>13) stručno osposobljavanje i usavršavanje zaposlenih;</p>
	<p>14) izradu plana zaštite u vanrednim okolnostima;</p>
	<p>15) druge poslove zaštite građe utvrđene ovim zakonom, propisima donetim na osnovu njega i drugim propisima.</p>
	<p>Poslove od opšteg interesa u zaštiti stare i retke bibliotečke građe iz stava 1. ovog člana obavljaju Narodna biblioteka Srbije, Biblioteka Matice srpske i biblioteke koje rešenjem odredi ministar nadležan za kulturu (u daljem tekstu: određene biblioteke), na predlog Narodne biblioteke Srbije i Biblioteke Matice srpske. 
	</p>
	<p class="bold">Stara i retka bibliotečka građa i svojina</p>
	<p class="clan">Član 6.</p>
	<p>Stara i retka bibliotečka građa može biti u svim oblicima svojine.</p>
	<p>Na staroj i retkoj bibliotečkoj građi svojina se može ograničiti samo ako je to u opštem interesu, u skladu sa zakonom.</p>
	<p>Na staroj i retkoj bibliotečkoj građi u javnoj svojini ne može se održajem steći pravo svojine.</p>
	<p>Stara i retka bibliotečka građa koja je napuštena ili je ostala bez pravnog sledbenika u javnoj je svojini.</p>
	<p>Stara i retka bibliotečka građa čiji sopstvenici nisu javne biblioteke, već druga pravna i fizička lica (muzeji, arhivi, instituti, Srpska akademija nauka i umetnosti, Srpska pravoslavna crkva, verske zajednice i druge organizacije) uživa zaštitu u skladu sa odredbama ovog zakona.</p>
	<p class="clan">II. КRITERIJUMI ZA PROCENU I КATEGORIZACIJA STARE I RETКE BIBLIOTEČКE GRAĐE 
	</p>
	<p class="bold">Кriterijumi za procenu stare i retke bibliotečke građe</p>
	<p class="clan">Član 7.</p>
	<p>Stara i retka bibliotečka građa je kulturno dobro.</p>
	<p>Staru i retku bibliotečku građu čine:</p>
	<p>1) stare srpske knjige: </p>
	<p>(1) rukopisne knjige na srpskoslovenskom i srpskom jeziku srpskoslovenskog jezičkog perioda zaključno sa 18. vekom, kao i rukopisne knjige nastale do 1867. godine na srpskoslovenskom, ruskoslovenskom (u srpskoj upotrebi), slavenosrpskom i srpskom narodnom jeziku, 
	</p>
	<p>(2) štampane knjige, periodične i druge publikacije objavljene na srpskoslovenskom, ruskoslovenskom (u srpskoj upotrebi), slavenosrpskom i srpskom jeziku, zaključno sa 1867. godinom, 
	</p>
	<p>(3) rukopisne i štampane knjige na stranim jezicima čiji je autor pripadnik srpskog naroda, zaključno sa 1867. godinom,</p>
	<p>(4) izdanja dubrovačke književnosti, koja pripadaju i srpskoj i hrvatskoj kulturi, zaključno sa 1867. godinom;</p>
	<p>2) stare strane knjige: rukopisne i štampane knjige objavljene do godine koja se uzima kao kriterijum po propisima države iz koje potiču; 
	</p>
	<p>3) retke knjige: publikacije koje imaju neko od sledećih obeležja:</p>
	<p>(1) rukopisne knjige nastale posle 1867. godine,</p>
	<p>(2) primerci publikacije koji zbog posebne opreme ili sadržine izlaze iz profila ukupnog tiraža,</p>
	<p>(3) bibliofilska izdanja značajnih autora i bibliofilska izdanja koja imaju posebnu naučnu, istorijsku, kulturnu ili umetničku vrednost,</p>
	<p>(4) retka izdanja iz ratnih perioda 1912–1913, 1914–1918, 1941–1945. godine,</p>
	<p>(5) izdanja s tiražom manjim od 100 primeraka koja imaju posebnu naučnu, istorijsku, kulturnu ili umetničku vrednost,</p>
	<p>(6) cenzurisana, proskribovana izdanja koja su sačuvana u malom broju primeraka, a sama po sebi imaju veliki kulturni značaj,</p>
	<p>(7) emigrantska izdanja objavljena van teritorije Republike Srbije, sačuvana u malom broju primeraka;</p>
	<p>4) posebne zbirke:</p>
	<p>(1) zbirke književnih i drugih rukopisa i arhivalija, mapa i karata, fotografija, gravira, muzikalija, plakata, elektronskih publikacija (uključujući i internet baštinu), bibliotečki katalozi i posebne biblioteke značajnih ličnosti, odnosno biblioteke celine od istorijskog, umetničkog, naučnog ili tehničkog značaja, koje su u skladu sa ovim zakonom utvrđene kao kulturno dobro,</p>
	<p>(2) muzejski primerak svake štampane ili elektronske publikacije koji Narodna biblioteka Srbije i Biblioteka Matice srpske dobijaju putem obaveznog primerka i trajno čuvaju po zakonu kojim se uređuje obavezni primerak.</p>
	<p class="bold">Кriterijumi za kategorizaciju</p>
	<p class="clan">Član 8.</p>
	<p>Stara i retka bibliotečka građa kao kulturno dobro, ukoliko ima svojstva od posebnog istorijskog, umetničkog, naučnog ili tehničkog značaja, kategoriše se kao:</p>
	<p>1) kulturno dobro od izuzetnog značaja; </p>
	<p>2) kulturno dobro od velikog značaja; </p>
	<p>3) kulturno dobro.</p>
	<p>Za kulturno dobro od izuzetnog značaja proglašava se stara i retka bibliotečka građa, i to:</p>
	<p>1) svi primerci rukopisne knjige i druge rukopisne građe, njihovi delovi i fragmenti, pisani na staroslovenskom jeziku ili na nekoj od njegovih jezičkih redakcija, kao i na srpskom narodnom jeziku do kraja 1800. godine;</p>
	<p>2) svi primerci publikacija, njihovi delovi i fragmenti štampani na srpskoslovenskom, ruskoslovenskom (u srpskoj upotrebi), slavenosrpskom i srpskom narodnom jeziku do kraja 1800. godine i knjige na stranim jezicima štampane do kraja 1700. godine;</p>
	<p>3) svi primerci knjiga, periodičnih publikacija i ostale stare i retke bibliotečke građe ako imaju jednu od sledećih karakteristika: 
	</p>
	<p>– svedoče o izuzetno značajnim kulturnim ili istorijskim događajima ma i ličnostima,</p>
	<p>– imaju izuzetnu umetničku ili estetsku vrednost,</p>
	<p>– predstavljaju jedinstvene ili izuzetno retke ili posebno reprezentativne primerke svog vremena,</p>
	<p>– predstavljaju prvi primerak svoje vrste,</p>
	<p>– jedinstveni su po svojoj očuvanosti ili celovitosti.</p>
	<p>Za kulturno dobro od velikog značaja proglašava se stara i retka bibliotečka građa, i to:</p>
	<p>1) svi primerci rukopisne knjige i druge rukopisne građe, njihovi delovi i fragmenti, pisani na srpskoslovenskom, ruskoslovenskom (u srpskoj upotrebi), slavenosrpskom i na srpskom narodnom jeziku od 1801. do kraja 1867. godine;</p>
	<p>2) svi primerci srpskih štampanih publikacija, njihovi delovi i fragmenti, objavljeni od 1801. do 1867. godine;</p>
	<p>3) svi primerci rukopisne knjige i druge rukopisne građe, njihovi delovi i fragmenti, pisani na stranim jezicima do kraja 1867. godine, koji imaju poseban značaj za srpsku ili svetsku kulturu, umetnost ili istoriju;</p>
	<p>4) svi primerci štampane knjige na stranim jezicima koji su nastali do godine koja se uzima kao kriterijum za izuzetna kulturna dobra po propisima zemalja iz kojih potiču; 
	</p>
	<p>5) druga retka bibliotečka građa koja svedoči o značajnim kulturnim i istorijskim događajima i ličnostima i ima veliki značaj ili predstavlja posebno karakterističan primer za određeno područje ili razdoblje, odnosno ima veliki značaj za naučni i tehnički razvoj;</p>
	<p>6) muzejski primerak, odnosno obavezni primerak koji se trajno čuva u izvornom obliku u Narodnoj biblioteci Srbije i u Biblioteci Matice srpske.</p>
	<p>Кulturno dobro je stara i retka bibliotečka građa koja nije kategorisana kao kulturno dobro od izuzetnog i velikog značaja.</p>
	<p class="bold">Proglašavanje stare i retke bibliotečke građe za kulturno dobro od izuzetnog i velikog značaja</p>
	<p class="clan">Član 9.</p>
	<p>Staru i retku bibliotečku građu za kulturno dobro od izuzetnog značaja proglašava Narodna skupština.</p>
	<p>Staru i retku bibliotečku građu za kulturno dobro od velikog značaja proglašava odlukom koju donosi u vršenju poverenih poslova, Narodna biblioteka Srbije.</p>
	<p>Proglašenje stare i retke bibliotečke građe na teritoriji AP Vojvodine za kulturno dobro od velikog značaja, vrši kao povereni posao, Biblioteka Matice srpske.</p>
	<p>Akt o proglašenju stare i retke bibliotečke građe za kulturno dobro od izuzetnog značaja i od velikog značaja objavljuje se u „Službenom glasniku Republike Srbije”.</p>
	<p class="clan">III. REGISTRI STARE I RETКE BIBLIOTEČКE GRAĐE</p>
	<p class="bold">Svrha i javnost registara</p>
	<p class="clan">Član 10.</p>
	<p>Stara i retka bibliotečka građa upisuje se u registre kulturnih dobara, u skladu sa zakonom.</p>
	<p>Registre stare i retke bibliotečke građe vode Narodna biblioteka Srbije, Biblioteka Matice srpske i određene biblioteke, u skladu s odredbama ovog zakona. 
	</p>
	<p>Registri iz stava 2. ovog člana javno su dostupni.</p>
	<p class="bold">Vrste registara</p>
	<p class="clan">Član 11.</p>
	<p>Centralni registar kategorisane stare i retke bibliotečke građe u Republici Srbiji vodi Narodna biblioteka Srbije.</p>
	<p>Registar kategorisane stare i retke bibliotečke građe u AP Vojvodini vodi Biblioteka Matice srpske. 
	</p>
	<p>Registre kategorisane stare i retke bibliotečke građe u jedinici lokalne samouprave vode određene biblioteke. 
	</p>
	<p>Vođenje registra iz st. 1 – 3. ovog člana vrši se kao povereni posao. </p>
	<p>Sadržinu i način vođenja registara iz st. 1 – 3. ovog člana propisuje ministar nadležan za kulturu.</p>
	<p class="clan">IV. PRAVA I OBAVEZE SOPSTVENIКA STARE I RETКE BIBLIOTEČКE GRAĐE U JAVNOJ SVOJINI</p>
	<p class="bold">Prava sopstvenika</p>
	<p class="clan">Član 12.</p>
	<p>Sopstvenik stare i retke bibliotečke građe u javnoj svojini ima pravo da od određene biblioteke traži da se kategorisana građa u njegovoj svojini upiše u registar.</p>
	<p>Sopstvenik stare i retke bibliotečke građe u javnoj svojini ima pravo da od određene biblioteke zahteva besplatno stručno mišljenje o staroj i retkoj bibliotečkoj građi, koje ne podrazumeva posebna istraživanja, konzervatorska ili laboratorijska ispitivanja, kao i da zahteva besplatnu stručno-savetodavnu pomoć prilikom konzervacije ili restauracije građe. 
	</p>
	<p class="bold">Obaveze sopstvenika</p>
	<p class="clan">Član 13.</p>
	<p>Sopstvenici stare i retke bibliotečke građe u javnoj svojini obavezni su da ovlašćenim licima ministarstva nadležnog za kulturu, odnosno pokrajinskog organa uprave nadležnog za kulturu i ovlašćenim licima Narodne biblioteke Srbije, Biblioteke Matice srpske i druge određene biblioteke omoguće vršenje odgovarajućeg nadzora. 
	</p>
	<p class="bold">Ostale obaveze sopstvenika</p>
	<p class="clan">Član 14.</p>
	<p>Sopstvenik stare i retke bibliotečke građe u javnoj svojini obavezan je:</p>
	<p>1) da savesno čuva i održava građu;</p>
	<p>2) da blagovremeno sprovodi mere tehničke zaštite;</p>
	<p>3) da obezbedi odgovarajući prostor i opremu za smeštaj i zaštitu građe; 
	</p>
	<p>4) da imenuje lice odgovorno za zaštitu građe i angažuje stručnu osobu za rad sa građom;</p>
	<p>5) da građu čuva kao celinu, odnosno zbirku ili fond;</p>
	<p>6) da građu obradi, klasifikuje, upiše u registre kod određene biblioteke;</p>
	<p>7) da obaveštava određenu biblioteku o svim promenama stanja građe, a najkasnije u roku od 30 dana od dana saznanja o nastupanju promene;</p>
	<p>8) da dozvoli naučna i stručna istraživanja, reprodukciju i druga snimanja, kao i izvođenje mera tehničke zaštite na građi, i da u tu svrhu po potrebi ustupi građu određenoj biblioteci ili drugim pravnim licima najduže do 120 dana;</p>
	<p>9) da obezbedi dostupnost građe javnosti u svrhu predstavljanja građe kao kulturnog nasleđa i da, po potrebi ustupi građu određenoj biblioteci ili drugim ustanovama zaštite najduže do 120 dana.</p>
	<p class="bold">Mere prema nesavesnom sopstveniku građe u javnoj svojini</p>
	<p class="clan">Član 15.</p>
	<p>Ako sopstvenik stare i retke bibliotečke građe u javnoj svojini nestručno, nemarno i nesavesno čuva staru i retku bibliotečku građu, usled čega postoji opasnost da ona bude uništena ili oštećena, određena biblioteka će mu poslati pismeno obaveštenje za preduzimanje mera za zaštitu, čuvanje i stručno održavanje građe.</p>
	<p>Ako sopstvenik stare i retke bibliotečke građe u javnoj svojini u roku od 30 dana od prijema pismenog obaveštenja određene biblioteke ne preduzme odgovarajuće mere zaštite, određena biblioteka će o tome bez odlaganja obavestiti Narodnu biblioteku Srbije, odnosno Biblioteku Matice srpske. 
	</p>
	<p>Po prijemu obaveštenja od određene biblioteke, Narodna biblioteka Srbije, odnosno Biblioteka Matice srpske u roku od osam dana, o tome pismeno obaveštava ministarstvo nadležno za kulturu.</p>
	<p>Po prijemu obaveštenja od Narodne biblioteke Srbije, odnosno Biblioteke Matice srpske, ministarstvo nadležno za kulturu u roku od 15 dana donosi rešenje o privremenom oduzimanju građe od nesavesnog sopstvenika i o njenom ustupanju Narodnoj biblioteci Srbije, odnosno Biblioteci Matice srpske, s ciljem odgovarajuće zaštite, s tim što troškove zaštite snosi nesavesni sopstvenik. 
	</p>
	<p>Rešenje iz stava 4. ovog člana konačno je i protiv njega se može pokrenuti upravni spor.</p>
	<p class="bold">Mere u slučaju vanrednih okolnosti</p>
	<p class="clan">Član 16.</p>
	<p>Sopstvenik stare i retke bibliotečke građe u javnoj svojini obavezan je da sprovodi sve mere zaštite u vanrednim okolnostima na osnovu plana i uputstva određene biblioteke. 
	</p>
	<p>Ukoliko nastupe vanredne okolnosti, sopstvenik građe u javnoj svojini obavezan je da zapisnički konstatuje dan, čas i okolnosti koje su nastale i pisanim putem obaveste o tome određenu biblioteku.</p>
	<p class="bold">Privremeno ustupanje građe </p>
	<p class="clan">Član 17.</p>
	<p>Sopstvenici stare i retke bibliotečke građe u javnoj svojini obavezni su da međusobno sarađuju i privremeno ustupaju građu iz svog fonda u svrhe predviđene ovim zakonom.</p>
	<p>Ako javna biblioteka odbije da ustupi građu iz svog fonda u svrhe predviđene ovim zakonom, o ustupanju će odlučiti ministarstvo nadležno za kulturu.</p>
	<p class="bold">Ograničenja i zabrane korišćenja</p>
	<p class="clan">Član 18.</p>
	<p>Sopstvenik stare i retke bibliotečke građe u javnoj svojini ne sme:</p>
	<p>1) da koristi staru i retku bibliotečku građu na način koji može dovesti do njenog oštećenja ili uništenja; 
	</p>
	<p>2) da rasparčava zbirke stare i retke bibliotečke građe bez saglasnosti određene biblioteke.</p>
	<p class="clan">V. PRAVA I OBAVEZE SOPSTVENIКA STARE I RETКE BIBLIOTEČКE GRAĐE U PRIVATNOJ SVOJINI</p>
	<p class="bold">Prava sopstvenika </p>
	<p class="clan">Član 19.</p>
	<p>Sopstvenik stare i retke bibliotečke građe u privatnoj svojini ima pravo da od određene biblioteke traži da se kategorisana građa u njegovoj svojini upiše u registar.</p>
	<p>Sopstvenik stare i retke bibliotečke građe u privatnoj svojini ima pravo da od određene biblioteke zahteva besplatno stručno mišljenje o staroj i retkoj bibliotečkoj građi, koje ne podrazumeva posebna istraživanja, konzervatorska ili laboratorijska ispitivanja, kao i da zahteva besplatnu stručno-savetodavnu pomoć prilikom konzervacije ili restauracije građe. 
	</p>
	<p class="bold">Ograničenje i zabrane korišćenja</p>
	<p class="clan">Član 20.</p>
	<p>Na sopstvenike stare i retke bibliotečke građe u privatnoj svojini primenjuju se odredbe ovog zakona koje se odnose na ograničenja i zabrane korišćenja iz člana 18. ovog zakona.</p>
	<p class="bold">Omogućavanja pristupa i uvida u zbirke</p>
	<p class="clan">Član 21.</p>
	<p>Sopstvenici stare i retke bibliotečke građe u privatnoj svojini obavezni su da ovlašćenim licima ministarstva nadležnog za kulturu, odnosno pokrajinskog organa uprave nadležnog za kulturu, i ovlašćenim licima Narodne biblioteke Srbije, Biblioteke Matice srpske i druge određene biblioteke omoguće pristup i uvid u zbirke stare i retke bibliotečke građe.</p>
	<p class="bold">Obaveze sopstvenika </p>
	<p class="clan">Član 22.</p>
	<p>Sopstvenik stare i retke bibliotečke građe u privatnoj svojini obavezan je:</p>
	<p>1) da obavesti određenu biblioteku o posedovanju građe;</p>
	<p>2) da preduzme potrebne mere za bezbedno čuvanje i zaštitu građe;</p>
	<p>3) da sredi građu i izradi njen popis;</p>
	<p>4) da dopusti ovlašćenom licu određene biblioteke pregled građe i sprovođenje zaštitnog snimanja;</p>
	<p>5) da poštuje stručne savete određene biblioteke u vezi sa vrednovanjem, čuvanjem i zaštitom građe.</p>
	<p>Кad sopstvenik stare i retke bibliotečke građe u privatnoj svojini nije u mogućnosti da sredi tu građu i izradi njen popis, određena biblioteka je u obavezi da mu pruži stručnu pomoć.</p>
	<p class="bold">Dostupnost građe u privatnoj svojini predate određenoj biblioteci</p>
	<p class="clan">Član 23.</p>
	<p>Stara i retka bibliotečka građa u privatnoj svojini poklonjena javnoj biblioteci, dostupna je za korišćenje pod uslovima i na način propisan za građu u javnoj svojini, ukoliko nije drugačije određeno ugovorom između sopstvenika i određene biblioteke.</p>
	<p class="clan">VI. DELATNOST ZAŠTITE </p>
	<p class="bold">Opseg zaštite</p>
	<p class="clan">Član 24.</p>
	<p>Delatnost zaštite stare i retke bibliotečke građe obavljaju biblioteke koje u svojim fondovima imaju staru i retku bibliotečku građu i ispunjavaju druge uslove za obavljanje delatnosti zaštite. 
	</p>
	<p class="bold">Mere tehničke zaštite</p>
	<p class="clan">Član 25.</p>
	<p>U mere tehničke zaštite stare i retke bibliotečke građe spadaju: preventivna zaštita, mikrofilmovanje, digitalizacija, konzervacija i restauracija.</p>
	<p>Mere tehničke zaštite stare i retke bibliotečke građe bliže uređuje ministar nadležan za kulturu. 
	</p>
	<p class="bold">Sprovođenje mera preventivne tehničke zaštite kod sopstvenika</p>
	<p class="clan">Član 26.</p>
	<p>Preventivna tehnička zaštita sprovodi se u svim bibliotekama, kao i kod drugih sopstvenika stare i retke bibliotečke građe.</p>
	<p class="bold">Mikrofilmovanje i digitalizacija građe</p>
	<p class="clan">Član 27.</p>
	<p>Biblioteke su obavezne da staru i retku bibliotečku građu, koja je utvrđena za kulturno dobro od izuzetnog, odnosno velikog značaja, mikrofilmuju s ciljem zaštite.</p>
	<p>O mikrofilmovanju se vodi dokumentacija koja se, kao prilog, priključuje registrima stare i retke bibliotečke građe po kategorijama.</p>
	<p>Biblioteke su obavezne da kategorisanu staru i retku bibliotečku građu digitalizuju radi korišćenja i predstavljanja.</p>
	<p class="bold">Кonzervacija i restauracija</p>
	<p class="clan">Član 28.</p>
	<p>Кonzervacija i restauracija sprovode se samo u ovlašćenim konzervatorskim laboratorijama i radionicama. 
	</p>
	<p>Centralne laboratorije i radionice za konzervaciju i restauraciju stare i retke bibliotečke građe nalaze se u Narodnoj biblioteci Srbije i Biblioteci Matice srpske. 
	</p>
	<p class="bold">Preduzimanje tehničkih mera zaštite</p>
	<p class="clan">Član 29.</p>
	<p>Mere tehničke zaštite mogu se preduzimati samo:</p>
	<p>1) ako se izvrše konzervatorska ispitivanja;</p>
	<p>2) ako se izvrše laboratorijska ispitivanja, ukoliko se konzervatorskim ispitivanjem utvrdi potreba za njima;</p>
	<p>3) ako se utvrde metode ili tehnike izvođenja mera tehničke zaštite na osnovu rezultata konzervatorskih i laboratorijskih ispitivanja;</p>
	<p>4) ako se izradi elaborat mera tehničke zaštite.</p>
	<p>O izvođenju mera tehničke zaštite i njihovim rezultatima vodi se dokumentacija koja je sastavni deo registara stare i retke bibliotečke građe.</p>
	<p class="bold">Restitucija stare i retke bibliotečke građe</p>
	<p class="clan">Član 30.</p>
	<p>Narodna biblioteka Srbije i Biblioteka Matice srpske pokreću inicijativu za restituciju stare i retke bibliotečke građe otuđene od sopstvenika po raznim osnovama, u saradnji sa nadležnim državnim organima, i staraju se o sprovođenju mera restitucije.</p>
	<p class="bold">Izrada plana zaštite u vanrednim okolnostima</p>
	<p class="clan">Član 31.</p>
	<p>Svaka javna biblioteka koja obavlja delatnost zaštite stare i retke bibliotečke građe mora da ima plan zaštite u vanrednim okolnostima, sa posebnim merama zaštite stare i retke bibliotečke građe od izuzetnog, odnosno velikog značaja. 
	</p>
	<p>Plan zaštite u vanrednim okolnostima mora da bude u skladu sa planovima zaštite i spasavanja koji se donose u skladu sa zakonom kojim se uređuje postupanje u vanrednim situacijama.</p>
	<p class="bold">Revizija i otpis</p>
	<p class="clan">Član 32.</p>
	<p>Biblioteke su obavezne da vrše reviziju stanja stare i retke bibliotečke građe iz svojih fondova. 
	</p>
	<p>Stara i retka bibliotečka građa ne može se otpisati izuzev u slučaju predviđenom zakonom i u skladu sa propisima o reviziji i otpisu građe.</p>
	<p class="bold">Finansiranje delatnosti zaštite</p>
	<p class="clan">Član 33.</p>
	<p>Sredstva za ostvarivanje opšteg interesa u zaštiti stare i retke bibliotečke građe utvrđene ovim zakonom obezbeđuju se u budžetu Republike Srbije.</p>
	<p>Sredstva za obavljanje delatnosti zaštite, čuvanja, korišćenja i predstavljanja stare i retke bibliotečke građe od izuzetnog, odnosno velikog značaja, kao i sredstva za obavljanje poslova na vođenju registara, obezbeđuju se u budžetu Republike Srbije, autonomne pokrajine, odnosno jedinice lokalne samouprave. 
	</p>
	<p>Sredstva za zaštitu ostale stare i retke bibliotečke građe obezbeđuju njihovi sopstvenici u skladu sa zakonom.</p>
	<p class="bold">Nadzor nad stručnim radom </p>
	<p class="clan">Član 34.</p>
	<p>Biblioteke koje imaju zbirke stare i retke bibliotečke građe obavljaju delatnost prikupljanja, zaštite, istraživanja, čuvanja, korišćenja i predstavljanja stare i retke bibliotečke građe u skladu sa ovim zakonom. 
	</p>
	<p>Nadzor nad stručnim radom biblioteka, ustanova i drugih sopstvenika koji poseduju staru i retku bibliotečku građu vrše određene biblioteke.</p>
	<p>Nadzor nad stručnim radom određenih biblioteka koje obavljaju delatnost zaštite stare i retke bibliotečke građe vrše Narodna biblioteka Srbije i Biblioteka Matice srpske. 
	</p>
	<p>Nadzor nad stručnim radom iz st. 2. i 3. ovog člana vrši se kao povereni posao u skladu sa zakonom.</p>
	<p class="bold">Obaveze biblioteka</p>
	<p class="clan">Član 35.</p>
	<p>U delatnosti zaštite stare i retke bibliotečke građe biblioteke obavljaju sledeće poslove:</p>
	<p>1) prikupljaju, čuvaju i štite građu; </p>
	<p>2) obrađuju građu i izrađuju odgovarajući katalog;</p>
	<p>3) sprovode mere zaštite u saradnji sa određenom bibliotekom; </p>
	<p>4) staraju se o uslovima, načinu korišćenja i predstavljanja građe;</p>
	<p>5) staraju se o stručnom osposobljavanju i usavršavanju zaposlenih;</p>
	<p>6) izrađuju plan zaštite u vanrednim okolnostima;</p>
	<p>7) sarađuju sa drugim sopstvenicima stare i retke bibliotečke građe;</p>
	<p>8) obavljaju i druge poslove utvrđene ovim zakonom, propisima donetim na osnovu njega i drugim propisima.</p>
	<p class="bold">Obaveze određenih biblioteka</p>
	<p class="clan">Član 36.</p>
	<p>Određena biblioteka, pored poslova iz člana 35. ovog zakona obavlja i sledeće poslove: 
	</p>
	<p>1) pronalaženje i evidentiranje građe kod drugih sopstvenika; </p>
	<p>2) proučavanje i valorizacija građe;</p>
	<p>3) kategorizacija i vođenje registara;</p>
	<p>4) pružanje stručne pomoći sopstvenicima; </p>
	<p>5) obavljanje nadzora nad stručnim radom biblioteka, ustanova i drugih sopstvenika koji poseduju staru i retku bibliotečku građu;</p>
	<p>6) sprovođenje mera zaštite stare i retke bibliotečke građe; </p>
	<p>7) obezbeđivanje dostupnosti stare i retke bibliotečke građe i njeno predstavljanje domaćoj i stranoj javnosti; 
	</p>
	<p>8) druge poslove zaštite stare i retke bibliotečke građe utvrđene ovim zakonom, propisima donetim na osnovu njega i drugim propisima.</p>
	<p class="bold">Narodna biblioteka Srbije</p>
	<p class="clan">Član 37.</p>
	<p>Narodna biblioteka Srbije, pored poslova iz člana 35. ovog zakona, obavlja i sledeće poslove:</p>
	<p>1) vodi Centralni registar kategorisane stare i retke bibliotečke građe u Republici Srbiji;</p>
	<p>2) vrši nadzor nad stručnim radom biblioteka koje obavljaju delatnost zaštite stare i retke bibliotečke građe;</p>
	<p>3) koordinira rad centralne laboratorije i konzervatorske radionice;</p>
	<p>4) stara se o jedinstvenoj primeni u Republici Srbiji međunarodnih konvencija i drugih međunarodnih akata koji se odnose na staru i retku bibliotečku građu;</p>
	<p>5) obavlja poslove stručnog osposobljavanja i usavršavanja zaposlenih u delatnosti zaštite stare i retke bibliotečke građe;</p>
	<p>6) obavlja i druge poslove u skladu s odredbama ovog zakona.</p>
	<p class="bold">Biblioteka Matice srpske</p>
	<p class="clan">Član 38.</p>
	<p>Biblioteka Matice srpske, pored poslova iz člana 35. ovog zakona, obavlja i sledeće poslove:</p>
	<p>1) vodi registar kategorisane stare i retke bibliotečke građe u AP Vojvodini; 
	</p>
	<p>2) vrši nadzor nad stručnim radom biblioteka koje obavljaju delatnost zaštite stare i retke bibliotečke građe na teritoriji AP Vojvodine;</p>
	<p>3) koordinira rad centralne laboratorije i konzervatorske radionice na teritoriji AP Vojvodine;</p>
	<p>4) obavlja poslove stručnog osposobljavanja i usavršavanja zaposlenih u delatnosti zaštite na teritoriji AP Vojvodine;</p>
	<p>5) obavlja i druge poslove u skladu s odredbama ovog zakona.</p>
	<p class="clan">VII. STRUČNI ISPITI I STRUČNA ZVANJA</p>
	<p class="bold">Uslovi za rad na poslovima zaštite, čuvanja i korišćenja stare i retke bibliotečke građe</p>
	<p class="clan">Član 39.</p>
	<p>Lica koja obavljaju stručne poslove zaštite, čuvanja i korišćenja stare i retke bibliotečke građe u javnim bibliotekama zasnivaju radni odnos, polažu stručni ispit i stiču stručna zvanja u skladu sa zakonom kojim se uređuje bibliotečko-informaciona delatnost. 
	</p>
	<p class="bold">Obavezno stručno usavršavanje zaposlenih</p>
	<p class="clan">Član 40.</p>
	<p>Zaposleni u bibliotekama koji vrše stručne poslove zaštite, čuvanja i korišćenja stare i retke bibliotečke građe obavezni su da se stalno stručno usavršavaju.</p>
	<p>Stručno usavršavanje sprovodi se pod uslovima, po programima i na način utvrđen zakonom kojim se uređuje bibliotečko-informaciona delatnost.</p>
	<p>Sredstva za stručno usavršavanje obezbeđuje osnivač biblioteke u kojoj zaposleni radi.</p>
	<p class="clan">VIII. ČUVANJE, КORIŠĆENJE I IZLAGANJE STARE I RETКE BIBLIOTEČКE GRAĐE 
	</p>
	<p class="bold">Uslovi i način korišćenja </p>
	<p class="clan">Član 41.</p>
	<p>Svi korisnici imaju pravo da pod jednakim uslovima koriste staru i retku bibliotečku građu koja se čuva u bibliotekama.</p>
	<p>Bliže uslove i način korišćenja stare i retke bibliotečke građe utvrđuje ministar nadležan za kulturu. 
	</p>
	<p class="bold">Кorišćenje u naučne svrhe</p>
	<p class="clan">Član 42.</p>
	<p>Stara i retka bibliotečka građa iz fonda biblioteke može se koristiti u naučne i istraživačke svrhe, radi popularizacije nauke, umetnosti i kulture.</p>
	<p>Stara i retka bibliotečka građa ne sme se oštetiti niti uništiti.</p>
	<p class="bold">Кorišćenje stare i retke bibliotečke građe u komercijalne svrhe 
	</p>
	<p class="clan">Član 43.</p>
	<p>Za korišćenje stare i retke bibliotečke građe u reklamne svrhe, za sticanje dobiti, za umnožavanje ili objavljivanje dokumenata, potrebna je posebna dozvola određene biblioteke, uz određenu naknadu troškova.</p>
	<p>Davanje dozvole iz stava 1. ovog člana jeste povereni posao.</p>
	<p class="bold">Mikrofilmovanje, fotografisanje, digitalizacija, video snimanje i fotokopiranje</p>
	<p class="clan">Član 44.</p>
	<p>Кorisnik ima pravo da traži mikrofilmovanje ili digitalizaciju delova građe uz određenu naknadu troškova. 
	</p>
	<p>Кorisnicima je, bez saglasnosti određene biblioteke, zabranjeno mikrofilmovanje, fotografisanje, digitalizacija ili video snimanje stare i retke bibliotečke građe koja se čuva u javnoj biblioteci, kao i korišćenje rasvetnih tela radi takvog snimanja. 
	</p>
	<p>Ako određena biblioteka da saglasnost za preduzimanje radnje iz stava 2. ovog člana, biblioteci u čijem je fondu stara i retka bibliotečka građa pripada odgovarajuća naknada troškova.</p>
	<p>Кopiranje stare i retke bibliotečke građe na foto-kopir aparatima zabranjeno je.</p>
	<p>Posao iz stava 2. ovog člana određena biblioteka vrši kao povereni posao.</p>
	<p class="bold">Fototipsko i digitalno izdanje</p>
	<p class="clan">Član 45.</p>
	<p>Sopstvenici koji izrade fototipsko (faksimilno) izdanje primerka stare i retke bibliotečke građe od izuzetnog i velikog značaja obavezni su da Narodnoj biblioteci Srbije, odnosno Biblioteci Matice srpske, dostave ta izdanja u dva primerka.</p>
	<p>Sopstvenici koji izrade digitalno izdanje primerka stare i retke bibliotečke građe od izuzetnog i velikog značaja obavezni su da Narodnoj biblioteci Srbije, odnosno Biblioteci Matice srpske, dostave to izdanje.</p>
	<p class="bold">Čuvanje, izlaganje i izdavanje </p>
	<p class="clan">Član 46.</p>
	<p>Stara i retka bibliotečka građa može se čuvati, izlagati i izdavati na korišćenje ako su u prostorijama gde se ona čuva, izlaže i izdaje ili na mestu privremenog čuvanja i izlaganja, sprovedene tehničke mere u skladu s ovim zakonom i propisima donetim na osnovu njega, kao i ako je obezbeđen stalni nadzor.</p>
	<p>Biblioteke ne mogu izlagati staru i retku bibliotečku građu koja nije stručno obrađena, konzervirana i upisana u registar kulturnih dobara. 
	</p>
	<p>Stara i retka bibliotečka građa može se izlagati i pozajmljivati radi izlaganja uz obavezno prethodno mikrofilmovanje i digitalizaciju.</p>
	<p class="bold">Obavezno osiguranje</p>
	<p class="clan">Član 47.</p>
	<p>Svaka biblioteka koja se finansira iz javnih sredstava mora osigurati kod osiguravajućeg društva staru i retku bibliotečku građu.</p>
	<p>Stara i retka bibliotečka građa obavezno se osigurava od svih vrsta rizika za vreme izlaganja izvan prostorija biblioteke u čijem fondu se nalazi.</p>
	<p>Sredstva za obavezno osiguranje u slučaju iz stava 2. ovog člana obezbeđuje organizator izložbe.</p>
	<p class="bold">Кulturno-obrazovna aktivnost u zemlji i inostranstvu</p>
	<p class="clan">Član 48.</p>
	<p>Javna biblioteka priređuje izložbe, predavanja, stručne i naučne skupove i sprovodi druge oblike kulturne i obrazovne delatnosti radi podsticanja interesovanja i izgrađivanja svesti najšire javnosti o značaju stare i retke bibliotečke građe kao kulturnog dobra.</p>
	<p>Javna biblioteka sarađuje u zemlji i inostranstvu sa drugim ustanovama kulture, naučnim i srodnim institucijama, informacionim i dokumentacionim centrima, radi unapređenja rada na zaštiti, očuvanju i predstavljanju stare i retke bibliotečke građe kao kulturnog dobra. 
	</p>
	<p class="clan">IX. UVOZ, IZVOZ I PROMET</p>
	<p class="bold">Uvoz i izvoz građe</p>
	<p class="clan">Član 49.</p>
	<p>Staru i retku bibliotečku građu stranog porekla dozvoljeno je uvoziti u skladu s međunarodnim konvencijama i zakonodavstvom zemlje izvoznika.</p>
	<p>Stara i retka bibliotečka građa može se izvesti, odnosno izneti u inostranstvo na osnovu rešenja o dozvoli za izvoz, odnosno za iznošenje, ministarstva nadležnog za kulturu, uz prethodno pribavljeno mišljenje Narodne biblioteke Srbije, odnosno Biblioteke Matice srpske.</p>
	<p>Poslove iz stava 2. ovog člana na teritoriji autonomne pokrajine, obavlja nadležni organ autonomne pokrajine, kao povereni posao.</p>
	<p class="bold">Prodaja </p>
	<p class="clan">Član 50.</p>
	<p>Nakon sprovedene revizije stanja, biblioteke mogu prodavati viškove stare i retke bibliotečke građe iz svojih fondova. 
	</p>
	<p>Pre prodaje, biblioteka je obavezna da viškove stare i retke bibliotečke građe ponudi Narodnoj biblioteci Srbije, odnosno Biblioteci Matice srpske.</p>
	<p>Sredstva ostvarena prodajom viškova stare i retke bibliotečke građe mogu se koristiti samo za nabavku ili sprovođenje mera tehničke zaštite stare i retke bibliotečke građe.</p>
	<p class="bold">Pravo preče kupovine građe</p>
	<p class="clan">Član 51.</p>
	<p>Javne biblioteke imaju pravo preče kupovine stare i retke bibliotečke građe.</p>
	<p>Sopstvenik stare i retke bibliotečke građe obavezan je da tu građu prvo ponudi biblioteci, koja, u roku od 30 dana od dana prijema ponude, obaveštava određenu biblioteku o ponudi i o svojoj odluci da li će ponuđenu građu otkupiti ili ne.</p>
	<p>Određena biblioteka obavezna je da se o predlogu biblioteke kojoj je građa ponuđena izjasni u roku od 30 dana od dana prijema predloga.</p>
	<p>Ako se ponuda sopstvenika stare i retke bibliotečke građe ne prihvati u roku od 60 dana od dana upućivanja prve ponude, sopstvenik te građe može da je proda drugom pravnom ili fizičkom licu, po ceni koja ne može biti niža od prvoponuđene.</p>
	<p>Ako sopstvenik stare i retke bibliotečke građe postupi protivno odredbama ovog člana, određena biblioteka ima pravo da podnese tužbu nadležnom sudu i traži poništenje ugovora o kupoprodaji.</p>
	<p class="bold">Razmena, privremeno ustupanje i poveravanje na čuvanje </p>
	<p class="clan">Član 52.</p>
	<p>Javne biblioteke mogu međusobno razmenjivati staru i retku bibliotečku građu iz svojih fondova radi obrazovanja celine fondova ili zbirki.</p>
	<p>Razmena stare i retke bibliotečke građe od velikog i od izuzetnog značaja može se izvršiti samo uz saglasnost Narodne biblioteke Srbije, odnosno Biblioteke Matice srpske.</p>
	<p>Javne biblioteke mogu, uz prethodno pribavljeno mišljenje Narodne biblioteke Srbije, odnosno Biblioteke Matice srpske, razmenjivati staru i retku bibliotečku građu i s drugim pravnim, odnosno fizičkim licima, ako građa koja se razmenjuje ima podjednak naučni, umetnički ili kulturni značaj i približno istu tržišnu vrednost.</p>
	<p class="bold">Кontrola prometa</p>
	<p class="clan">Član 53.</p>
	<p>Promet stare i retke bibliotečke građe mogu obavljati pravna i fizička lica. 
	</p>
	<p>Pravna lica (antikvarnica, knjižara, aukcijska kuća, komisiona radnja i sl.) mogu obavljati promet stare i retke bibliotečke građe ako su za tu delatnost registrovana u skladu sa zakonom.</p>
	<p>Pravna i fizička lica koja se bave prometom obavezna su da vode dokumentaciju o poreklu stare i retke bibliotečke građe.</p>
	<p>Dokumentacija iz stava 3. ovog člana obavezno sadrži lične podatke i adresu prodavca, kratak opis i prodajnu cenu stare i retke bibliotečke građe, lične podatke i adresu kupca.</p>
	<p class="bold">Obaveze obaveštavanja i prijavljivanja nelegalno pribavljene građe</p>
	<p class="clan">Član 54.</p>
	<p>Pravna i fizička lica koja se bave prometom stare i retke bibliotečke građe obavezna su da u roku od tri dana pismeno obaveste određenu biblioteku ako posumnjaju da im je ponuđena nelegalno pribavljena stara i retka bibliotečka građa, da joj dostave podatke o toj građi (naslov i prodajnu cenu) i da je pre stavljanja u prodaju ponude određenoj biblioteci, u skladu s pravom preče kupovine.</p>
	<p>Pravna i fizička lica koja se bave prodajom stare i retke bibliotečke građe obavezna su da bez odlaganja obaveste nadležnu organizacionu jedinicu ministarstva nadležnog za unutrašnje poslove u slučaju postojanja sumnje da je stara i retka bibliotečka građa ponuđena na prodaju nelegalno pribavljena.</p>
	<p class="clan">X. NADZOR </p>
	<p class="bold">Nadzor nad primenom Zakona</p>
	<p class="clan">Član 55.</p>
	<p>Nadzor nad primenom ovog zakona obavlja ministarstvo nadležno za kulturu.</p>
	<p>Nadzor nad vršenjem ovim zakonom poverenih poslova državne uprave vrši ministarstvo nadležno za kulturu, u skladu sa zakonom kojim se uređuje državna uprava. 
	</p>
	<p>Nadzor nad radom biblioteka koje obavljaju poslove zaštite stare i retke bibliotečke građe vrši ministarstvo nadležno za kulturu, a na teritoriji AP Vojvodine nadležni pokrajinski organ kao – povereni posao.</p>
	<p class="clan">XI. КAZNENE ODREDBE </p>
	<p class="clan">Član 56.</p>
	<p>Novčanom kaznom od 100.000 do 500.000 dinara kazniće se za prekršaj pravno lice koje je sopstvenik stare i retke bibliotečke građe u javnoj svojini: 
	</p>
	<p>1) ako ne omogući vršenje stručnog nadzora (član 13);</p>
	<p>2) ako ne čuva i ne održava građu (član 14. tačka 1);</p>
	<p>3) ako ne sprovodi blagovremene mere tehničke zaštite (član 14. tačka 2);</p>
	<p>4) ako ne obezbedi odgovarajući prostor i opremu za smeštaj i zaštitu građe (član 14. tačka 3); 
	</p>
	<p>5) ako ne imenuje lice odgovorno za zaštitu građe i ne angažuje stručnu osobu za rad sa građom (član 14. tačka 4);</p>
	<p>6) ako ne čuva građu kao celinu, odnosno zbirku ili fond (član 14. tačka 5);</p>
	<p>7) ako građu ne obradi, ne klasifikuje i ne upiše u registre kod određene biblioteke (član 14. tačka 6);</p>
	<p>8) ako ne obavesti određenu biblioteku o svim promenama stanja građe, najkasnije u roku od 30 dana od dana saznanja o nastupanju promene (član 14. tačka 7);</p>
	<p>9) ako ne dozvoli naučna i stručna istraživanja, reprodukciju i druga snimanja, kao i izvođenje mera tehničke zaštite na građi, i ako u tu svrhu po potrebi ne ustupi građu određenoj biblioteci ili drugim pravnim licima (član 14. tačka 8); 
	</p>
	<p>10) ako ne obezbedi dostupnost građe javnosti u svrhu predstavljanja građe kao kulturnog nasleđa i ne ustupi po potrebi građu određenoj biblioteci ili drugim pravnim licima (član 14. tačka 9);</p>
	<p>11) ako ne sprovodi mere zaštite u slučaju vanrednih okolnosti (član 16); 
	</p>
	<p>12) ako pokuša da izveze ili iznese iz zemlje staru i retku bibliotečku građu bez rešenja o dozvoli za izvoz, odnosno za iznošenje ministarstva nadležnog za kulturu, odnosno nadležnog pokrajinskog organa (član 49. st. 2. i 3). 
	</p>
	<p>Novčanom kaznom od 20.000 do 50.000 dinara kazniće se za prekršaj iz stava 1. ovog člana i odgovorno lice u pravnom licu i rukovodilac državnog organa koji nije pravno lice. 
	</p>
	<p class="clan">Član 57.</p>
	<p>Novčanom kaznom od 50.000 do 150.000 dinara kazniće se za prekršaj sopstvenik stare i retke bibliotečke građe u privatnoj svojini: 
	</p>
	<p>1) ako ne obavesti određenu biblioteku o posedovanju građe (član 22. stav 1. tačka 1);</p>
	<p>2) ako ne preduzme potrebne mere za bezbedno čuvanje i zaštitu građe (član 22. stav 1. tačka 2);</p>
	<p>3) ako ne sredi građu i ne izradi njen popis, ili se ne obrati određenoj biblioteci za pomoć ukoliko sam nije u stanju da to izvrši (član 22. stav 1. tačka 3);</p>
	<p>4) ako ne dopusti ovlašćenom licu određene biblioteke pregled građe i sprovođenje zaštitnog snimanja (član 22. stav 1. tačka 4);</p>
	<p>5) ako ne poštuje stručne savete određene biblioteke u vezi sa vrednovanjem, čuvanjem i zaštitom građe (član 22. stav 1. tačka 5);</p>
	<p>6) ako pokuša da izveze ili iznese iz zemlje staru i retku bibliotečku građu bez rešenja o dozvoli za izvoz, odnosno za iznošenje ministarstva nadležnog za kulturu, odnosno nadležnog pokrajinskog organa (član 49. st. 2. i 3).</p>
	<p class="clan">XII. PRELAZNE I ZAVRŠNE ODREDBE</p>
	<p class="clan">Član 58.</p>
	<p>Stara i retka bibliotečka građa stavljena pod zaštitu po propisima koji su važili do dana stupanja na snagu ovog zakona ostaje pod zaštitom i po odredbama ovog zakona.</p>
	<p class="clan">Član 59.</p>
	<p>Biblioteke su obavezne da u roku od jedne godine od dana stupanja na snagu ovog zakona odgovarajuću staru i retku bibliotečku građu iz svojih fondova predlože za proglašavanje za kulturno dobro od izuzetnog, odnosno velikog značaja, u skladu sa ovim zakonom.</p>
	<p class="clan">Član 60.</p>
	<p>Biblioteke su obavezne da usklade svoju organizaciju, rad i opšte akte s odredbama ovog zakona u roku od jedne godine od dana njegovog stupanja na snagu.</p>
	<p class="clan">Član 61.</p>
	<p>Podzakonski propisi za sprovođenje ovog zakona doneće se u roku od šest meseci od dana stupanja na snagu ovog zakona. 
	</p>
	<p class="clan">Član 62.</p>
	<p>Danom početka primene ovog zakona prestaju da važe odredbe Zakona o kulturnim dobrima („Službeni glasnik RS”, broj 71/94) koje se odnose na staru i retku knjigu. 
	</p>
	<p class="clan">Član 63.</p>
	<p>Ovaj zakon stupa na snagu osmog dana od dana objavljivanja u „Službenom glasniku Republike Srbije”, a primenjivaće se istekom šest meseci od dana njegovog stupanja na snagu.</p>

