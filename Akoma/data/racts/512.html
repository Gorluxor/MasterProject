


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p class="odluka-zakon">ZAКON</p>
				<p class="naslov">o zaštiti zemljišta</p>
				<p class="auto-style1">"Službeni glasnik RS", broj 112 od 30. 
				decembra 2015.</p>
				<p class="naslov">&nbsp;</p>
				<p class="clan">I. OSNOVNE ODREDBE</p>
				<p class="bold">Predmet zakona</p>
				<p class="clan">Član 1.</p>
				<p>Ovim zakonom uređuje se zaštita zemljišta, sistematsko praćenje stanja i kvaliteta zemljišta, mere sanacije, remedijacije, rekultivacije, inspekcijski nadzor i druga pitanja od značaja za zaštitu i očuvanje zemljišta kao prirodnog resursa od nacionalnog interesa.</p>
				<p class="bold">Primena zakona</p>
				<p class="clan">Član 2.</p>
				<p>Odredbe ovog zakona primenjuju se na sve tipove zemljišta Republike Srbije kao prirodni resurs, bez obzira na oblik svojine, njegovu namenu i korišćenje. </p>
				<p class="bold">Cilj zakona</p>
				<p class="clan">Član 3.</p>
				<p>Cilj ovog zakona je da se očuvaju površine i funkcije zemljišta kao prirodnog resursa i da se spreče ili otklone štetne promene u zemljištu koje mogu da nastanu kao posledica:</p>
				<p>1) erozionih procesa;</p>
				<p>2) smanjenja sadržaja organske materije u zemljištu;</p>
				<p>3) neprimerene poljoprivredne i šumske proizvodnje (neadekvatne i nekontrolisane agrotehničke i meliorativne mere, krčenje šuma i dr);</p>
				<p>4) nekontrolisane promene namene, upravljanja i korišćenja zemljišta;</p>
				<p>5) neplanske urbanizacije, odnosno izgradnje i razvoja infrastrukture;</p>
				<p>6) zakiseljavanja (acidifikacija), zaslanjivanja (salinizacija) i alkalizacije zemljišta;</p>
				<p>7) sabijanja zemljišta, klizišta i odrona;</p>
				<p>8) požara i hemijskih udesa;</p>
				<p>9) zagađenja (nastalog upravljanjem otpadom, ispuštanjem otpadnih voda, emisijama iz tačkastih i difuznih izvora, hemijskog zagađenja i dr);</p>
				<p>10) eksploatacije mineralnih i organskih sirovina;</p>
				<p>11) eksploatacije šljunka, kamena i peska;</p>
				<p>12) nedozvoljenih arheoloških iskopavanja i istraživanja i dr.</p>
				<p class="bold">Značenje izraza</p>
				<p class="clan">Član 4.</p>
				<p>Izrazi upotrebljeni u ovom zakonu imaju sledeće značenje:</p>
				<p>1) aktivnost koja utiče na zemljište jeste svaki privremeni, povremeni ili stalni zahvat kojim se menja ili se može promeniti stanje i uslovi na nekoj lokaciji; </p>
				<p>2) granične vrednosti jesu vrednosti zagađujućih, štetnih i opasnih materija u zemljištu koje mogu biti:</p>
				<p>(1) granična minimalna vrednost jeste vrednost zagađujućih, štetnih i opasnih materija u zemljištu koja se bazira na njihovom prirodnom sadržaju i predstavlja vrednost za nezagađeno zemljište, pri čemu nije ili je minimalno narušena ekološka ravnoteža;</p>
				<p>(2) granična maksimalna vrednost jeste vrednost zagađujućih, štetnih i opasnih materija u zemljištu čije prekoračenje ukazuje na nivo kontaminacije koji narušava ekološku ravnotežu, nameće dodatna ispitivanja tog zemljišta kao i ograničenja u načinu upravljanja; </p>
				<p>3) degradacija zemljišta jeste proces narušavanja kvaliteta i funkcija zemljišta koji nastaje prirodnim putem ili ljudskom aktivnošću ili je posledica nepreduzimanja mera za sprečavanje štetnih posledica;</p>
				<p>4) dobra stručna praksa predstavlja primenu naučnih, tehničkih i biotehničkih mera i/ili mera upravljanja i korišćenja zemljišta u cilju očuvanja i unapređivanja kvaliteta zemljišta;</p>
				<p>5) državna mreža predstavlja prostorno pozicionirana merna mesta uzorkovanja zemljišta za potrebe državnog monitoringa;</p>
				<p>6) ekološka funkcija zemljišta je funkcija zemljišta u održavanju ekološke ravnoteže i biogeohemijskog ciklusa kruženja materije i energije u okviru ekosistema; </p>
				<p>7) erozija je proces razaranja i odnošenja zemljišta koja nastaje kao posledica delovanja prirodnih pojava i antropogenih faktora;</p>
				<p>8) zagađenje zemljišta je proces odlaganja i unošenja opasnih i štetnih materija na površinu zemljišta i u zemljište uzrokovano ljudskom aktivnošću ili prirodnim procesima; </p>
				<p>9) zagađeno zemljište jeste zemljište u kome su ustanovljene koncentracije opasnih i štetnih materija koje su iznad graničnih vrednosti;</p>
				<p>10) zagađujuće materije u zemljištu jesu supstance čije prisustvo negativno utiče ili može da utiče na sastav, osobine i kvalitet zemljišta; </p>
				<p>11) zaštita zemljišta predstavlja skup mera i postupaka koji se primenjuju prilikom planiranja, uređenja, korišćenja zemljišta i zaštite od zagađenja i degradacije, sa ciljem očuvanja i obezbeđenja svih njegovih funkcija; </p>
				<p>12) zemljište jeste površinski sloj Zemljine kore koji učestvuje u kruženju materije i energije;</p>
				<p>13) indikatori kvaliteta zemljišta jesu pokazatelji stanja i stepena promena u zemljištu uzrokovanih prirodnim i antropogenim uticajima;</p>
				<p>14) katastar kontaminiranih lokacija jeste skup relevantnih podataka o ugroženim, zagađenim i degradiranim zemljištima; </p>
				<p>15) lokalna mreža predstavlja prostorno pozicionirana merna mesta uzorkovanja zemljišta za potrebe monitoringa autonomne pokrajine i jedinica lokalne samouprave;</p>
				<p>16) registar zagađivača jeste skup sistematizovanih informacija i podataka o zagađivačima zemljišta sa podacima o njihovoj lokaciji, proizvodnim procesima i karakteristikama;</p>
				<p>17) kvalitet zemljišta jeste kapacitet određenog tipa zemljišta da ostvari ekološke, proizvodne i društvene funkcije unutar granica ekosistema;</p>
				<p>18) korisnik zemljišta jeste vlasnik ili zakupac zemljišta, odnosno pravno ili fizičko lice koje obavlja aktivnosti na površini zemljišta ili u zemljištu; </p>
				<p>19) merno mesto je lokacija na kojoj se vrši uzorkovanje zemljišta; </p>
				<p>20) monitoring zemljišta jeste plansko, kontinuirano i sistematsko praćenje stanja i promena kvaliteta zemljišta u funkciji planiranja, upravljanja, načina korišćenja i zaštite;</p>
				<p>21) parametri monitoringa zemljišta jesu pokazatelji morfoloških, hemijskih, fizičkih i bioloških osobina zemljišta;</p>
				<p>22) potencijalno zagađena zemljišta jesu zemljišta kod kojih postoji pretpostavka o mogućem zagađenju;</p>
				<p>23) rekultivacija predstavlja skup mera i aktivnosti za ponovno formiranje zemljišnog sloja i uspostavljanje biljnih zajednica na zagađenim i degradiranim površinama;</p>
				<p>24) remedijacija je skup mera i postupaka za potrebe sanacije zemljišta sa ciljem poboljšanja kvaliteta zemljišta do nivoa koji je bezbedan za korišćenje i u skladu s namenom;</p>
				<p>25) remedijacione vrednosti jesu vrednosti zagađujućih, štetnih i opasnih materija u zemljištu, pri čijem je prekoračenju došlo do narušavanja nivoa koji je bezbedan za korišćenje; </p>
				<p>26) upravljanje zemljištem predstavlja skup mera i aktivnosti koje se ostvaruju planiranjem očuvanja kvaliteta i ekoloških funkcija zemljišta u skladu sa uslovima, namenom, korišćenjem i merama zaštite zemljišta i životne sredine;</p>
				<p>27) sanacija predstavlja skup mera i aktivnosti za zaustavljanje zagađenja i dalje degradacije zemljišta i životne sredine do nivoa bezbednog za korišćenje, u skladu sa namenom;</p>
				<p>28) tip zemljišta je osnovna sistematska kategorija zemljišta u klasifikacionom sistemu koja se karakteriše određenim pedogenetskim procesima, morfološkim, fizičkim, hemijskim i biološkim svojstvima.</p>
				<p class="bold">Načela zaštite zemljišta</p>
				<p class="clan">Član 5.</p>
				<p>Zaštita zemljišta se zasniva na primeni sledećih načela: </p>
				<p>1) „očuvanja prirodne vrednosti zemljišta” podrazumeva da se zemljište koristi pod uslovima i na način kojim se obezbeđuje očuvanje njegovih prirodnih vrednosti u skladu sa ovim i drugim zakonima;</p>
				<p>2) „integralnosti zaštite zemljišta” podrazumeva da Republika Srbija (u daljem tekstu: Republika), organi autonomne pokrajine i organi jedinice lokalne samouprave obezbeđuju integraciju zaštite zemljišta u sve sektorske politike sprovođenjem međusobno usaglašenih planova i programa i primenom propisa kroz sistem dozvola, standarda i normativa, finansiranjem i drugim merama zaštite zemljišta; </p>
				<p>3) „zagađivač plaća” podrazumeva da svako ko svojim aktivnostima prouzrokuje zagađenje zemljišta plaća naknadu u skladu sa zakonom i snosi troškove mera za sprečavanje i smanjivanje zagađivanja, troškove otklanjanja rizika po zemljište i troškove postupaka otklanjanja štete nanete zemljištu;</p>
				<p>4) „korisnik plaća” podrazumeva obavezu korisnika zemljišta da plati naknadu za njegovo korišćenje u skladu sa zakonom i da u slučaju potrebe snosi troškove sanacije, odnosno remedijacije i rekultivacije;</p>
				<p>5) „supsidijarne odgovornosti” predstavlja sistemski postavljene obaveze zaštite zemljišta u odnosu na hijerarhiju državnih organa, koji u okvirima svojih finansijskih mogućnosti, otklanjaju posledice oštećenja, zagađivanja zemljišta i štete u slučajevima kada je zagađivač nepoznat, kao i kada šteta nastane usled zagađivanja zemljišta iz izvora izvan Republike;</p>
				<p>6) „informisanja i učešća javnosti” podrazumeva pravo zainteresovane javnosti da bude obaveštena o stanju zemljišta i da učestvuje u postupku donošenja odluka od šireg društvenog značaja; </p>
				<p>7) „zaštite prava na očuvanje prirodnih vrednosti zemljišta” je zakonsko pravo na korišćenje zemljišta na način kojim se obezbeđuje očuvanje njegovih prirodnih vrednosti, a koje građani, grupe građana ili njihova udruženja, profesionalne ili druge organizacije ostvaruju u skladu sa ovim i drugim zakonima. </p>
				<p class="bold">Subjekti zaštite zemljišta</p>
				<p class="clan">Član 6.</p>
				<p>Zaštitu zemljišta u okviru svojih ovlašćenja i obaveza obezbeđuju Republika, autonomna pokrajina, jedinica lokalne samouprave, pravna lica, preduzetnici, odnosno vlasnici i korisnici zemljišta koji u obavljanju aktivnosti ugrožavaju, degradiraju ili zagađuju zemljište.</p>
				<p>U ostvarivanju sistema zaštite zemljišta subjekti zaštite iz stava 1. ovog člana su odgovorni za svaku aktivnost kojom se narušava ili može da se naruši prirodno stanje i kvalitet zemljišta i za nepreduzimanje mera zaštite u skladu sa ovim i drugim zakonima.</p>
				<p class="clan">Član 7.</p>
				<p>Privredna društva, druga pravna lica i preduzetnici koji u obavljanju delatnosti utiču ili mogu uticati na kvalitet zemljišta dužni su da obezbede tehničke mere za sprečavanje ispuštanja zagađujućih, štetnih i opasnih materija u zemljište, planiraju troškove zaštite zemljišta od zagađivanja i degradacije u okviru investicionih i proizvodnih troškova, prate uticaj svoje delatnosti na kvalitet zemljišta, obezbede druge mere zaštite u skladu sa ovim zakonom i drugim zakonima.</p>
				<p>Poslove zaštite zemljišta korisnika Ministarstva odbrane i Vojske Srbije obavljaće nadležni vojni organi u skladu sa odredbama ovog zakona. </p>
				<p class="clan">II. PREVENTIVNE MERE ZAŠTITE ZEMLJIŠTA </p>
				<p class="clan">Član 8.</p>
				<p>Preventivne mere zaštite zemljišta obuhvataju planiranje i integrisanje zaštite zemljišta u sektorske politike i planove, utvrđivanje ispunjenosti uslova zaštite zemljišta, donošenje planskih i programskih dokumenata za zaštitu zemljišta.</p>
				<p class="bold">Uređenje prostora i korišćenje zemljišta</p>
				<p class="clan">Član 9.</p>
				<p>Sprečavanje degradacije zemljišta postiže se planiranjem, uređenjem prostora, korišćenjem prirodnih resursa i dobara u skladu sa prostornim, urbanističkim i drugim planskim dokumentima (u daljem tekstu: planska dokumenta), koji se donose u skladu sa posebnim zakonima. </p>
				<p>Mere i uslovi zaštite zemljišta, radi održivog korišćenja zemljišta su sastavni deo planskih dokumenata.</p>
				<p>Ministarstvo nadležno za poslove zaštite životne sredine (u daljem tekstu: Ministarstvo), nadležni organ autonomne pokrajine, odnosno jedinice lokalne samouprave učestvuju u postupku pripreme i donošenja planskih dokumenata, na način određen zakonom.</p>
				<p class="bold">Promena namene zemljišta</p>
				<p class="clan">Član 10. </p>
				<p>Zemljište se koristi prema nameni određenoj u planskim dokumentima. </p>
				<p>Кada se planskim dokumentom menja namena zemljišta, organ nadležan za donošenje planskog dokumenta, dužan je da u postupku odlučivanja poseduje saglasnost Ministarstva.</p>
				<p>Saglasnost iz stava 2. ovog člana, Ministarstvo daje na zahtev nadležnog organa, po pribavljenom mišljenju od stručnih i naučnih organizacija o postojećem faktičkom stanju zemljišta i proceni mogućnosti promene namene zemljišta, a na osnovu podataka iz informacionog sistema za zemljište. </p>
				<p class="bold">Uslovi i mere zaštite zemljišta</p>
				<p class="clan">Član 11.</p>
				<p>Vlasnik ili korisnik zemljišta ili postrojenja čija delatnost, odnosno aktivnost može da bude uzrok zagađenja i degradacije zemljišta, dužan je da pre početka obavljanja aktivnosti izvrši ispitivanje kvaliteta zemljišta u skladu sa ovim zakonom. </p>
				<p>U postupku procene uticaja projekata na životnu sredinu, koji mogu imati značajan uticaj na životnu sredinu, predviđaju se mogući štetni efekti na zemljište i utvrđuju uslovi i mere zaštite zemljišta.</p>
				<p>Uslovi za rad postrojenja i aktivnosti za koja se izdaje integrisana dozvola sadrže mere zaštite zemljišta u skladu sa ovim zakonom i zakonom kojim se uređuje integrisano sprečavanje i kontrola zagađivanja životne sredine.</p>
				<p class="clan">III. ZAŠTITA ZEMLJIŠTA</p>
				<p class="clan">Član 12.</p>
				<p>Zaštita zemljišta se obezbeđuje i ostvaruje sprovođenjem strateških, planskih i dokumenata za zaštitu zemljišta.</p>
				<p>Zaštita zemljišta se ostvaruje sprovođenjem mera i aktivnosti u postupcima planiranja, upravljanja, korišćenja, monitoringa i zaštite od zagađenja i degradacije zemljišta radi očuvanja njegovih prirodnih osobina i funkcija.</p>
				<p class="clan">Član 13.</p>
				<p>Zaštita zemljišta se sprovodi na osnovu odredaba ovog zakona, usvojenih međunarodnih ugovora, propisanim merama i aktivnostima, a naročito: </p>
				<p>1) sistematskim praćenjem stanja i kvaliteta zemljišta u cilju očuvanja morfoloških, fizičkih, hemijskih i bioloških osobina;</p>
				<p>2) praćenjem indikatora stanja i rizika od degradacije zemljišta;</p>
				<p>3) praćenjem, predviđanjem i sprečavanjem aktivnosti koje bi mogle da budu ili jesu uzrok štetnih promena zemljišta;</p>
				<p>4) planiranjem i integrisanjem mera zaštite zemljišta u sektorske politike i planove;</p>
				<p>5) utvrđivanjem prava, obaveza i odgovornosti vlasnika, odnosno korisnika zemljišta; </p>
				<p>6) praćenjem uticaja površinskih i podzemnih voda na zemljište; </p>
				<p>7) kontrolom, ograničavanjem i sprečavanjem unošenja zagađujućih, opasnih i štetnih materija u ili na zemljište;</p>
				<p>8) primenom postupaka sanacije, remedijacije i rekultivacije zemljišta;</p>
				<p>9) vršenjem inspekcijskog nadzora i </p>
				<p>10) drugim nadzorom nad radom subjekata zaštite zemljišta.</p>
				<p class="bold">Dokumenta za zaštitu zemljišta</p>
				<p class="clan">Član 14.</p>
				<p>U cilju zaštite zemljišta na teritoriji Republike, donose se sledeća dokumenta za zaštitu zemljišta:</p>
				<p>1) Plan zaštite zemljišta;</p>
				<p>2) Godišnji program zaštite zemljišta i</p>
				<p>3) Program monitoringa zemljišta. </p>
				<p class="bold">Plan zaštite zemljišta</p>
				<p class="clan">Član 15.</p>
				<p>Plan zaštite zemljišta na predlog Ministarstva donosi Vlada za period od sedam godina, a sadrži naročito:</p>
				<p>1) ocenu postojećeg stanja;</p>
				<p>2) ciljeve za ostvarivanje zaštite zemljišta;</p>
				<p>3) smernice za zaštitu zemljišta od zagađivanja i degradacije; </p>
				<p>4) mere zaštite zemljišta;</p>
				<p>5) mere za poboljšanje kvaliteta zemljišta;</p>
				<p>6) aktivnosti za ostvarivanje mera zaštite i mera poboljšanja kvaliteta zemljišta;</p>
				<p>7) subjekte odgovorne za sprovođenje mera i aktivnosti;</p>
				<p>8) sredstva potrebna za realizaciju plana i način njihovog obezbeđivanja i korišćenja. </p>
				<p class="bold">Godišnji program zaštite zemljišta</p>
				<p class="clan">Član 16.</p>
				<p>Plan zaštite zemljišta, sprovodi se Godišnjim programom zaštite zemljišta (u daljem tekstu: Godišnji program).</p>
				<p>Godišnji program donosi jedinica lokalne samouprave, po prethodno pribavljenoj saglasnosti Ministarstva, a na teritoriji autonomne pokrajine, organa nadležnog za poslove zaštite životne sredine.</p>
				<p>Godišnji program dostavlja se nadležnom organu iz stava 2. ovog člana, najkasnije do 30. novembra tekuće godine za narednu godinu.</p>
				<p>Godišnji program javno se objavljuje. </p>
				<p>Godišnji program sadrži mere zaštite i mere za poboljšanje kvaliteta zemljišta, aktivnosti i rokove za njihovo sprovođenje, sredstva potrebna za sprovođenje programa i način njihovog obezbeđivanja i korišćenja i druge podatke i dokumentaciju.</p>
				<p>Sprovođenje Godišnjeg programa vrši se preko pravnih i fizičkih lica izabranih u skladu sa zakonom.</p>
				<p>Ministar nadležan za poslove zaštite životne sredine (u daljem tekstu: Ministar) bliže propisuje sadržinu Godišnjeg programa.</p>
				<p class="bold">Izveštavanje o sprovođenju Godišnjeg programa </p>
				<p class="clan">Član 17.</p>
				<p>Jedinice lokalne samouprave dužne su da podnesu Ministarstvu, a na teritoriji autonomne pokrajine organu nadležnom za poslove zaštite životne sredine, Izveštaj o sprovođenju mera i aktivnosti utvrđenih u Godišnjem programu, najkasnije do 31. marta tekuće godine za prethodnu godinu. </p>
				<p>Ministar bliže propisuje sadržinu izveštaja iz stava 1. ovog člana.</p>
				<p class="bold">Mere zaštite zemljišta</p>
				<p class="clan">Član 18.</p>
				<p>Mere zaštite zemljišta obuhvataju zabranu, odnosno ograničenje obavljanja aktivnosti u cilju sprečavanja: </p>
				<p>1) neplanske i/ili nekontrolisane promene namene poljoprivrednog zemljišta;</p>
				<p>2) pretvaranja šumskog u poljoprivredno zemljište;</p>
				<p>3) ispuštanja i odlaganja opasnih i štetnih materija i otpadnih voda na površinu zemljišta i u zemljište;</p>
				<p>4) načina obrade zemljišta koji nije u skladu sa konfiguracijom terena i reljefom;</p>
				<p>5) negativne promene strukture zemljišta;</p>
				<p>6) smanjenja biološke aktivnosti zemljišta;</p>
				<p>7) sabijanja zemljišta;</p>
				<p>8) prekoračenja optimalnog broja grla stoke u skladu sa prirodnim odlikama lokaliteta;</p>
				<p>9) erozije zemljišta;</p>
				<p>10) smanjenja nivoa organskih materija u zemljištu u odnosu na nivo prirodnog sadržaja; </p>
				<p>11) neadekvatnog korišćenja mineralnih i organskih đubriva;</p>
				<p>12) neadekvatne primene sredstava za zaštitu bilja i drugih preparata;</p>
				<p>13) neadekvatnog korišćenja i uređenja poljoprivrednog zemljišta;</p>
				<p>14) neplanske i nekontrolisane seče šuma;</p>
				<p>15) sadnje drveća koja ne odgovara staništu;</p>
				<p>16) nekontrolisane i/ili neplanske eksploatacije mineralnih i organskih sirovina;</p>
				<p>17) nedozvoljenih arheoloških iskopavanja i istraživanja;</p>
				<p>18) neplanske i/ili nekontrolisane eksploatacije šljunka i peska iz rečnih korita, vodotokova i njihovih uticajnih područja.</p>
				<p class="bold">Granične vrednosti</p>
				<p class="clan">Član 19.</p>
				<p>Zabranjeno je ispuštanje i odlaganje zagađujućih, štetnih i opasnih materija i otpadnih voda na površinu zemljišta i u zemljište.</p>
				<p>Osobine zemljišta mogu da se menjaju samo u cilju poboljšanja kvaliteta u skladu sa njegovom namenom.</p>
				<p>U cilju zaštite kvaliteta zemljišta i životne sredine Vlada, na predlog Ministarstva, utvrđuje granične vrednosti zagađujućih, štetnih i opasnih materija u zemljištu.</p>
				<p class="bold">Potencijalno zagađeno zemljište</p>
				<p class="clan">Član 20.</p>
				<p>Ukoliko postoji sumnja o zagađenosti zemljišta Ministarstvo, preko inspektora za zaštitu životne sredine (u daljem tekstu: inspektor), nalaže obavezu ispitivanja nivoa zagađujućih, štetnih i opasnih materija u zemljištu, ograničava ili zabranjuje pojedine ili sve aktivnosti koje se obavljaju na zemljištu ili u njegovoj neposrednoj okolini i nalaže mere za otklanjanje i zaustavljanje zagađenja. </p>
				<p>Mere, zabrane ili ograničenja aktivnosti iz stava 1. ovog člana traju dok se ne otklone uzroci ukoliko se utvrdi zagađenje.</p>
				<p>Troškove postupaka, odnosno otklanjanja uzroka zagađenja zemljišta snose subjekti koji obavljaju aktivnosti iz stava 1. ovog člana.</p>
				<p class="bold">Hitne mere</p>
				<p class="clan">Član 21.</p>
				<p>U slučaju akcidenta u kome je došlo do zagađenja zemljišta Ministarstvo, preko inspektora, nalaže hitne mere, i to: obavezu hitnog ispitivanja zagađujućih, opasnih i štetnih materija u zemljištu; zabranjuje aktivnosti kojima se mogu izazvati dalja zagađenja zemljišta i nalaže mere za zaustavljanje zagađenja i otklanjanje štete ili preteće opasnosti od štete u životnoj sredini. </p>
				<p>Lica na koja se odnosi nalog, naredba, odnosno zabrana iz stava 1. ovog člana, uključujući i organe jedinice lokalne samouprave, dužna su da odmah postupe u skladu sa donetim aktom.</p>
				<p>Sredstva potrebna za realizaciju hitnih mera obezbeđuje lice koje je prouzrokovalo zagađenje ili oštećenje zemljišta (u daljem tekstu: odgovorno lice). </p>
				<p>U slučaju da je odgovorno lice nepoznato, nedostupno ili ne postupi po nalogu inspektora, hitne mere sprovodi jedinica lokalne samouprave i/ili autonomna pokrajina, odnosno Republika, u skladu sa budžetom.</p>
				<p>Lice za koje se utvrdi da je odgovorno za akcident dužno je da sredstva u visini troškova utrošenih za realizaciju hitnih mera uplati na račun budžeta jedinice lokalne samouprave, autonomne pokrajine ili Republike. </p>
				<p class="bold">Sanacija, remedijacija i rekultivacija</p>
				<p class="clan">Član 22.</p>
				<p>U cilju sanacije, odnosno poboljšanja stanja zagađenog i degradiranog zemljišta do nivoa bezbednog za korišćenje u skladu s namenom, sprovode se odgovarajuće mere i aktivnosti, odnosno remedijacija i/ili rekultivacija zemljišta. </p>
				<p>Remedijacija zemljišta se sprovodi u slučajevima kada zagađenje zemljišta na određenoj lokaciji prevazilazi koncentracije zagađujućih, opasnih i štetnih materija propisanih remedijacionih vrednosti.</p>
				<p>Rekultivacija zemljišta se sprovodi na zagađenim i degradiranim površinama radi ponovnog formiranja zemljišnog sloja i uspostavljanja biljnih zajednica na površinama na kojima je vršena eksploatacija mineralnih sirovina, neuspelo pošumljavanje, kao i u slučaju elementarnih nepogoda, požara i drugih antropogenih uticaja.</p>
				<p class="clan">Član 23.</p>
				<p>Odgovorno lice dužno je da izvrši remedijaciju, odnosno rekultivaciju zemljišta pod uslovima propisanim ovim zakonom, osim u slučaju zemljišta na kojem se vrši eksploatacija mineralnih sirovina kada se ista izvodi prema posebnim propisima iz oblasti rudarstva. </p>
				<p class="clan">Član 24.</p>
				<p>Izvođenje radova na remedijaciji i rekultivaciji vrši se prema odobrenom projektu. </p>
				<p>Na projekte remedijacije i rekultivacije zemljišta saglasnost daje Ministarstvo.</p>
				<p>Projekat remedijacije i projekat rekultivacije može da izrađuje privredno društvo, odnosno preduzeće, odnosno drugo pravno lice koje ispunjava uslove za poslove projektovanja u oblasti zaštite zemljišta.</p>
				<p>Ministar propisuje sadržinu projekata remedijacije i rekultivacije.</p>
				<p class="clan">Član 25.</p>
				<p>Sredstva potrebna za realizaciju projekta remedijacije i projekta rekultivacije obezbeđuje odgovorno lice.</p>
				<p>U slučaju da je odgovorno lice nepoznato, nedostupno ili ne postupi po nalogu inspektora, projekat sprovodi jedinica lokalne samouprave i/ili autonomna pokrajina, odnosno Republika u skladu sa budžetom preko ovlašćenog pravnog lica koje ispunjava uslove za vršenje poslova remedijacije i rekultivacije. </p>
				<p>Lice za koje se utvrdi da je odgovorno za realizaciju projekta remedijacije i projekta rekultivacije dužno je da sredstva u visini troškova utrošenih za realizaciju ovih mera uplati na račun budžeta jedinice lokalne samouprave, autonomne pokrajine ili Republike. </p>
				<p class="clan">Član 26.</p>
				<p>Izveštaj o obavljenoj remedijaciji i rekultivaciji zemljišta investitor dostavlja Ministarstvu najkasnije u roku od 30 dana od dana završetka projekta.</p>
				<p>Izveštaj iz stava 1. ovog člana sadrži naročito:</p>
				<p>1) podatke o stanju zemljišta pre sprovođenja remedijacije ili rekultivacije;</p>
				<p>2) listu metoda i standarde koji su korišćeni prilikom sprovođenja remedijacije ili rekultivacije;</p>
				<p>3) listu materijala koji su korišćeni u cilju ostvarivanja remedijacije ili rekultivacije;</p>
				<p>4) podatke o stanju zemljišta nakon obavljene remedijacije ili rekultivacije;</p>
				<p>5) procenu uspešnosti preduzetih mera;</p>
				<p>6) predlog mera za održavanje postignutog stanja zemljišta;</p>
				<p>7) podatke o registraciji i nadležnosti izvođača radova na sanaciji i remedijaciji i autora izveštaja.</p>
				<p class="bold">Sanacioni plan </p>
				<p class="clan">Član 27. </p>
				<p>Sanacioni plan se donosi kada zagađenje, odnosno degradacija zemljišta na određenom lokalitetu u većoj meri ugrožava kapacitet životne sredine i zdravlje stanovništva, odnosno kada postoji rizik od trajnog narušavanja životne sredine i zdravlja stanovništva, a uobičajene i preduzete mere nisu dovoljne.</p>
				<p>Sanacioni plan sadrži naročito stanje, mere, procenu uticaja na zdravlje ljudi, nosioce, način, dinamiku i sredstva za realizaciju plana. </p>
				<p>Vlada donosi sanacioni plan kada: </p>
				<p>1) nivo i obim degradacije prevazilazi sanacione mogućnosti autonomne pokrajine, odnosno jedinice lokalne samouprave; </p>
				<p>2) odgovorni subjekt nije poznat ili je nedostupan ili ne preduzima naložene mere;</p>
				<p>3) zagađenost zemljišta ugrožava područje od izuzetnog značaja za Republiku; </p>
				<p>4) je potrebno da se preduzmu hitne i interventne mere u vanrednim situacijama i dr.</p>
				<p>Predlog plana iz stava 3. ovog člana priprema Ministarstvo u saradnji sa ministarstvima nadležnim za odgovarajuću oblast.</p>
				<p>Lokalni sanacioni plan donosi nadležni organ jedinice lokalne samouprave u skladu sa Godišnjim programom.</p>
				<p class="clan">IV. PROGRAM SISTEMATSКOG PRAĆENJA STANJA <br>I КVALITETA ZEMLJIŠTA</p>
				<p class="clan">Član 28.</p>
				<p>Republika, autonomna pokrajina i jedinice lokalne samouprave, u okviru svojih nadležnosti utvrđenih zakonom, obezbeđuju sistematsko praćenje stanja i kvaliteta zemljišta (u daljem tekstu: monitoring zemljišta) i održavanje baze podataka o stanju i kvalitetu zemljišta, u skladu sa Programom monitoringa zemljišta. </p>
				<p>Vlada utvrđuje sadržinu Programa monitoringa zemljišta, metodologiju za sistematsko praćenje kvaliteta i stanja zemljišta, kriterijume za određivanje broja i rasporeda mernih mesta, listu parametara za određeni tip zemljišta, listu metoda i standarda koji se koriste za uzorkovanje zemljišta, analizu uzoraka i obradu podataka, obim i učestalost merenja, indikatore za ocenu rizika od degradacije zemljišta, rokove i način dostavljanja podataka.</p>
				<p class="bold">Državna i lokalna mreža monitoringa</p>
				<p class="clan">Član 29.</p>
				<p>Za potrebe monitoringa zemljišta uspostavlja se državna i lokalna mreža. </p>
				<p>Vlada, na predlog Ministarstva, donosi Program monitoringa zemljišta na nivou državne mreže (državni monitoring) za period od dve godine koji se finansira sredstvima budžeta Republike.</p>
				<p>Nadležni organ autonomne pokrajine i jedinice lokalne samouprave donosi Program monitoringa zemljišta na nivou lokalne mreže, a koji mora biti usklađen sa Programom monitoringa zemljišta na nivou državne mreže.</p>
				<p>Ministarstvo daje saglasnost na Program monitoringa kojim se uspostavlja lokalna mreža iz stava 3. ovog člana.</p>
				<p>Sredstva za realizaciju Programa monitoringa zemljišta na nivou lokalne mreže obezbeđuju se iz budžeta autonomne pokrajine i budžeta jedinice lokalne samouprave.</p>
				<p class="bold">Obaveza zagađivača za obavljanje monitoringa</p>
				<p class="clan">Član 30.</p>
				<p>Vlasnik ili korisnik zemljišta ili postrojenja, čija delatnost, odnosno aktivnost može da bude ili jeste uzrok zagađenja i degradacije zemljišta, dužan je da u skladu sa ovim zakonom vrši monitoring zemljišta, na način da:</p>
				<p>1) prikaže podatke o kvalitetu zemljišta pre početka i po završetku obavljanja aktivnosti; </p>
				<p>2) prati promene na zemljištu i u zemljištu na propisan način u zoni uticaja svojih aktivnosti;</p>
				<p>3) podatke o promeni na zemljištu i u zemljištu dostavi Ministarstvu i Agenciji za zaštitu životne sredine (u daljem tekstu: Agencija).</p>
				<p>Uzorkovanje zemljišta i analizu parametara kvaliteta zemljišta vrši ovlašćena organizacija u skladu sa ovim zakonom.</p>
				<p>Ministar bliže propisuje listu aktivnosti koje mogu da budu uzrok zagađenja i degradacije zemljišta, postupak, sadržinu podataka, rokove i druge zahteve za monitoring zemljišta.</p>
				<p class="bold">Ovlašćena organizacija</p>
				<p class="clan">Član 31.</p>
				<p>Monitoring zemljišta vrši ovlašćeno pravno lice po akreditovanim metodama i u skladu sa:</p>
				<p>1) aktom o dodeli akreditacije od strane nadležnog akreditacionog tela i</p>
				<p>2) rešenjem Ministarstva.</p>
				<p>Zahtev za dobijanje ovlašćenja za monitoring zemljišta pravno lice podnosi Ministarstvu.</p>
				<p>Uz zahtev iz stava 2. ovog člana prilaže se dokumentacija kojom se potvrđuje ispunjenost uslova za praćenje kvaliteta zemljišta u pogledu prostora, kadrova, opreme, metoda i standarda za praćenje kvaliteta zemljišta u skladu sa ovim zakonom i propisima donetim na osnovu ovog zakona.</p>
				<p>Ovlašćenje za monitoring zemljišta može dobiti pravno lice ako ispunjava propisane uslove za praćenje kvaliteta zemljišta u skladu sa ovim zakonom.</p>
				<p>Ispunjenost uslova za ovlašćivanje pravnog lica iz stava 4. ovog člana za praćenje kvaliteta zemljišta utvrđuje Ministar rešenjem.</p>
				<p>Ovlašćenje iz stava 4. ovog člana važi za period od četiri godine i može se obnoviti.</p>
				<p>Ovlašćenje za monitoring zemljišta Ministar će oduzeti ako se naknadno utvrdi da pravno lice ne ispunjava propisane uslove ili se utvrdi da je ovlašćenje izdato na osnovu netačnih i neistinitih podataka.</p>
				<p>Rešenje iz st. 5. i 7. ovog člana je konačno i protiv njega se može pokrenuti upravni spor.</p>
				<p>Ministar bliže propisuje uslove koje pravno lice mora da ispunjava, kao i dokumentaciju koja se podnosi uz zahtev za dobijanje ovlašćenja za monitoring zemljišta. </p>
				<p class="clan">Član 32.</p>
				<p>Vlasnik zemljišta, zakupac ili korisnik zemljišta, dužan je da omogući ovlašćenom pravnom licu uzimanje uzoraka za potrebe obavljanja monitoringa zemljišta. </p>
				<p>Ukoliko je korisnik zemljišta Ministarstvo odbrane i Vojska Srbije potrebna je i prethodna saglasnost nadležnog vojnog organa.</p>
				<p class="bold">Izveštaj o monitoringu zemljišta</p>
				<p class="clan">Član 33.</p>
				<p>Izveštaj o monitoringu zemljišta sadrži naročito: </p>
				<p>1) broj i položaj mernih mesta; </p>
				<p>2) listu analiziranih parametara;</p>
				<p>3) korišćene metode i standarde;</p>
				<p>4) procenu stepena ugroženosti zemljišta na osnovu analiziranih parametara i indikatora;</p>
				<p>5) podatke o promeni namene i načinu korišćenja zemljišta, ukoliko postoje;</p>
				<p>6) podatke o ovlašćenom pravnom licu koje vrši monitoring zemljišta. </p>
				<p>Ovlašćeno pravno lice koje vrši monitoring dostavlja Ministarstvu i Agenciji izveštaj o monitoringu državne mreže najkasnije do 31. marta tekuće godine za prethodnu godinu.</p>
				<p>Nadležni organ autonomne pokrajine i jedinice lokalne samouprave, na način iz stava 2. ovog člana, dostavljaju izveštaj monitoringa lokalne mreže. </p>
				<p>Zagađivač zemljišta izveštaj o monitoringu dostavlja Ministarstvu, na teritoriji autonomne pokrajine nadležnom pokrajinskom organu, jedinici lokalne samouprave i Agenciji najkasnije do 31. marta za prethodnu godinu.</p>
				<p>Ministar bliže propisuje sadržinu i formu izveštaja o monitoringu zemljišta iz stava 1. ovog člana. </p>
				<p class="bold">Informacioni sistem<br>Кatastar kontaminiranih lokacija</p>
				<p class="clan">Član 34.</p>
				<p>Informacioni sistem zemljišta sastavni je deo jedinstvenog Informacionog sistema zaštite životne sredine koji vodi Agencija u skladu sa zakonom.</p>
				<p>Agencija je dužna da na propisan način prikuplja i unosi podatke u Informacioni sistem kvaliteta zemljišta.</p>
				<p>Državni organi odnosno organizacije, organi autonomne pokrajine, jedinice lokalne samouprave i zagađivači koji u skladu sa ovim i drugim zakonom raspolažu podacima o stanju i kvalitetu zemljišta, kao i o zagađivačima dužni su, da blagovremeno i bez naknade, podatke o tome dostavljaju Ministarstvu i Agenciji.</p>
				<p>Кatastar kontaminiranih lokacija predstavlja skup podataka o zagađenim, ugroženim i degradiranim zemljištima i on je sastavni deo Informacionog sistema zemljišta.</p>
				<p>Ministar bliže propisuje sadržinu i način vođenja Кatastra kontaminiranih lokacija, kao i vrstu, sadržinu, obrasce, način i rokove dostavljanja podataka.</p>
				<p>Podaci iz informacionog sistema, koriste se i za izradu odgovarajućih tematskih karata (pedološka karta, karta erozije, karta klizišta i sl), radi sagledavanja stanja zemljišta u Republici Srbiji.</p>
				<p>Ministarstvo izrađuju pedološku kartu za teritoriju Republike Srbije.</p>
				<p>Ministar propisuje sadržinu i način izrade pedološke karte.</p>
				<p>Noveliranje pedološke karte radi se na 10 godina.</p>
				<p>Ministarstvo nadležno za poslove zaštite životne sredine, ministarstvo nadležno za poslove vodoprivrede, ministarstvo nadležno za poslove poljoprivrede i ministarstvo nadležno za poslove šuma izrađuju kartu erozije za teritoriju Republike Srbije.</p>
				<p>Ministar nadležan za poslove zaštite životne sredine, ministar nadležan za poslove vodoprivrede, ministar nadležan za poslove poljoprivrede i ministar nadležan za poslove šuma, propisuju sadržinu i način izrade karte erozije.</p>
				<p>Noveliranje karte erozije radi se na 10 godina.</p>
				<p class="clan">V. PRISTUP INFORMACIJAMA</p>
				<p class="bold">Informisanje javnosti</p>
				<p class="clan">Član 35.</p>
				<p>Državni organi, organi autonomne pokrajine, organi jedinice lokalne samouprave i druge ovlašćene organizacije dužni su da potpuno i objektivno, obaveštavaju javnost o kvalitetu i stanju zemljišta i promenama koje mogu da predstavljaju opasnost za život i zdravlje ljudi, biljnog i životinjskog sveta u skladu sa ovim zakonom i drugim propisima.</p>
				<p>Javnost ima pravo pristupa propisanim registrima ili evidencijama koje sadrže informacije i podatke u skladu sa zakonom.</p>
				<p class="clan">VI. FINANSIRANJE ZAŠTITE ZEMLJIŠTA</p>
				<p class="clan">Član 36.</p>
				<p>Finansiranje zaštite i unapređenja kvaliteta zemljišta obezbeđuje se iz:</p>
				<p>1) budžeta Republike, autonomne pokrajine i lokalne samouprave;</p>
				<p>2) prihoda od naknada u skladu sa zakonom;</p>
				<p>3) sredstava stečenih na osnovu međunarodnih programa i projekata saradnje;</p>
				<p>4) donacija domaćih i stranih pravnih i fizičkih lica;</p>
				<p>5) drugih izvora u skladu sa zakonom.</p>
				<p class="bold">Кorišćenje sredstava</p>
				<p class="clan">Član 37.</p>
				<p>Sredstva iz člana 36. ovog zakona koriste se za: </p>
				<p>1) monitoring zemljišta, održavanje, funkcionisanje i razvoj državne i lokalne mreže i razvrstavanje prema kategorijama kvaliteta zemljišta;</p>
				<p>2) sanaciju, remedijaciju i rekultivaciju zagađenog odnosno degradiranog zemljišta;</p>
				<p>3) primenu mera zaštite zemljišta od erozije;</p>
				<p>4) realizaciju Programa monitoringa u državnoj, odnosno lokalnoj mreži; </p>
				<p>5) sufinansiranje preventivnih i interventnih mera u vanrednim okolnostima zagađivanja zemljišta i osposobljavanje za reagovanje u slučaju udesa;</p>
				<p>6) sprovođenje mera za smanjenje uticaja zagađenog zemljišta na promenu klime, biodiverzitet, kvalitet podzemnih i površinskih voda, vazduha, zdravlje ljudi i sl;</p>
				<p>7) izvršavanje obaveza preuzetih međunarodnim ugovorima;</p>
				<p>8) uspostavljanje i održavanje registra i informacionog sistema kvaliteta zemljišta; </p>
				<p>9) realizaciju planova i programa; </p>
				<p>10) finansiranje i/ili sufinansiranje stručnih i naučnih istraživanja potrebnih za ostvarivanje ciljeva ovog zakona;</p>
				<p>11) sufinansiranje investicija koje će doprineti bitnom smanjenju zagađivanja i degradacije zemljišta;</p>
				<p>12) finansiranje i/ili sufinansiranje drugih projekata, programa i mera u cilju zaštite i poboljšanja kvaliteta zemljišta;</p>
				<p>13) podsticanje čistijih tehnologija;</p>
				<p>14) i druge namene u skladu sa ovim zakonom.</p>
				<p class="clan">VII. NADZOR </p>
				<p class="bold">Nadzor nad radom</p>
				<p class="clan">Član 38.</p>
				<p>Ministarstvo vrši nadzor nad radom nadležnog organa autonomne pokrajine, nadležnog organa jedinice lokalne samouprave i Agencije u vršenju poslova u skladu sa ovim zakonom, kao i nad radom ovlašćenih pravnih lica u vršenju poslova monitoringa zemljišta.</p>
				<p class="bold">Inspekcijski nadzor</p>
				<p class="clan">Član 39.</p>
				<p>Inspekcijski nadzor nad primenom odredaba ovog zakona i propisa donetih na osnovu ovog zakona vrši Ministarstvo preko inspektora, u okviru delokruga utvrđenog ovim zakonom. </p>
				<p>Autonomnoj pokrajini poverava se vršenje inspekcijskog nadzora nad primenom odredaba ovog zakona na teritoriji autonomne pokrajine.</p>
				<p>U pogledu zemljišta koje koristi Ministarstvo odbrane, poverava se Ministarstvu odbrane inspekcijski nadzor nad primenom ovog zakona i propisa donetih na osnovu ovog zakona, a u okviru delokruga inspekcije utvrđenog ovim zakonom.</p>
				<p class="bold">Prava i dužnosti inspektora</p>
				<p class="clan">Član 40.</p>
				<p>U vršenju inspekcijskog nadzora inspektor ima prava i dužnost da utvrđuje:</p>
				<p>1) da li se upravljanje, odnosno održivo korišćenje i zaštita zemljišta, vrši prema strateškim dokumentima i uslovima i merama utvrđenim u skladu sa ovim zakonom;</p>
				<p>2) da li obavljanje delatnosti ili aktivnosti i radnji mogu izazivati zagađenje zemljišta;</p>
				<p>3) da li se sprovode mere i uslovi zaštite zemljišta propisani planskim dokumentima;</p>
				<p>4) da li su pribavljeni rezultati kvaliteta zemljišta pre početka obavljanja aktivnosti kod projekata za koje nije potrebna izrada studije procene uticaja na životnu sredinu, a mogu imati uticaja na zemljište;</p>
				<p>5) da li je donet Godišnji program i da li je pribavljena saglasnost na Godišnji program;</p>
				<p>6) da li je Izveštaj o sprovođenju Godišnjeg programa dostavljen Ministarstvu;</p>
				<p>7) da li se zagađujuće, štetne i opasne materije, otpadne vode ili energija ispuštaju u zemljište ili na zemljište;</p>
				<p>8) da li se postupa po aktu kojim se nalažu hitne mere;</p>
				<p>9) da li se sanacija, remedijacija i rekultivacija zemljišta sprovode u skladu sa projektima;</p>
				<p>10) da li se monitoring zemljišta sprovodi u skladu sa zakonom;</p>
				<p>11) da li je Izveštaj o monitoringu, izrađen i dostavljen Ministarstvu i Agenciji;</p>
				<p>12) da li se na propisan način vodi Кatastar kontaminiranih lokacija;</p>
				<p>13) da li se sprovode druge propisane obaveze, mere i uslovi zaštite zemljišta.</p>
				<p class="bold">Ovlašćenja inspektora</p>
				<p class="clan">Član 41.</p>
				<p>U vršenju poslova iz člana 40. ovog zakona inspektor je ovlašćen da:</p>
				<p>1) naredi sprovođenje mera u cilju sprečavanja zagađenje zemljišta;</p>
				<p>2) naredi mere u cilju otklanjanja posledica zagađenja zemljišta;</p>
				<p>3) naredi ispitivanje zagađujućih, opasnih i štetnih materija u zemljištu;</p>
				<p>4) zabrani obavljanje aktivnosti koja može izazvati zagađenje zemljišta;</p>
				<p>5) naredi odgovornom licu da izradi projekat remedijacije i/ili projekat rekultivacije i izvrši remedijaciju i/ili rekultivaciju lokaliteta;</p>
				<p>6) naredi sprovođenje hitnih mera;</p>
				<p>7) naredi izvršenje drugih propisanih radnji i aktivnosti. </p>
				<p>Ako inspektor u vršenju inspekcijskog nadora utvrdi da propis nije primenjen ili je nepravilno primenjen, donosi rešenje kojim se nalaže otklanjanje utvrđene nepravilnosti i određuje rok za otklanjanje utvrđene nepravilnosti.</p>
				<p>U slučaju preduzimanja izuzetno hitnih mera, inspektor može rešenje iz stava 2. ovog člana doneti i usmeno i narediti njegovo izvršenje bez odlaganja. </p>
				<p>Usmeno rešenje će se na zahtev stranke izdati i u pisanom obliku najkasnije u roku od osam dana od dana podnošenja zahteva stranke.</p>
				<p>Zahtev za izdavanje pisanog rešenja može se podneti u roku od dva meseca od dana donošenja usmenog rešenja.</p>
				<p class="clan">Član 42.</p>
				<p>Na rešenje inspektora iz člana 41. ovog zakona može se izjaviti žalba Ministru u roku od 15 dana od dana dostavljanja rešenja.</p>
				<p>Žalba na rešenje inspektora ne odlaže izvršenje rešenja.</p>
				<p>Po žalbi na prvostepeno rešenje nadležnog organa autonomne pokrajine u vršenju poverenih poslova rešava Ministar.</p>
				<p class="clan">VIII. КAZNENE ODREDBE</p>
				<p class="bold">Privredni prestupi</p>
				<p class="clan">Član 43.</p>
				<p>Novčanom kaznom od 1.500.000 do 3.000.000 dinara kazniće se za privredni prestup pravno lice, ako:</p>
				<p>1) ne obezbedi tehničke mere za sprečavanje ispuštanja zagađujućih, štetnih i opasnih materija u zemljište (član 7);</p>
				<p>2) ne planira troškove zaštite zemljišta od zagađivanja i degradacije u okviru investicionih i proizvodnih troškova (član 7);</p>
				<p>3) ne prati uticaj svoje delatnosti na kvalitet zemljišta (član 7); </p>
				<p>4) ispušta i/ili odlaže zagađujuće, štetne i opasne materije, otpadne vode i energiju na površinu zemljišta i u zemljište (član 19. stav 1);</p>
				<p>5) ne izvrši remedijaciju i rekultivaciju zemljišta (član 23);</p>
				<p>6) vrši radove na remedijaciji i rekultivaciji bez odobrenog projekta (član 24);</p>
				<p>7) ne obezbedi sredstva potrebna za realizaciju projekta remedijacije i projekta rekultivacije (član 25);</p>
				<p>8) ne postupi u skladu sa članom 30. ovog zakona;</p>
				<p>9) vrši monitoring suprotno članu 31. ovog zakona.</p>
				<p>Za privredni prestup iz stava 1. ovog člana kazniće se i odgovorno lice u pravnom licu novčanom kaznom od 100.000 do 200.000 dinara.</p>
				<p class="bold">Prekršaji</p>
				<p class="clan">Član 44. </p>
				<p>Novčanom kaznom od 500.000 do 1.000.000 dinara kazniće se za prekršaj pravno lice ako:</p>
				<p>1) ne izvrši analizu kvaliteta zemljišta pre početka obavljanja delatnosti (član 11. stav 1);</p>
				<p>2) ne poštuje mere, zabrane i ograničenja dok se ne otklone uzroci kada se utvrdi zagađenje (član 20. stav 2); </p>
				<p>3) ne obezbedi sredstva potrebna za realizaciju postupka, odnosno otklanjanja uzroka zagađenja zemljišta (član 20. stav 3);</p>
				<p>4) ne postupi u skladu sa aktom kojim se propisuju hitne mere (član 21. st. 1. i 2); </p>
				<p>5) ne dostavi Izveštaj nakon realizacije projekta remedijacije i rekultivacije u skladu sa članom 26. ovog zakona;</p>
				<p>6) ne omogući ovlašćenom pravnom licu uzimanje uzoraka za potrebe obavljanja monitoringa zemljišta (član 32);</p>
				<p>7) ne dostavi Izveštaj o monitoringu zemljišta Ministarstvu i Agenciji u skladu sa članom 33. ovog zakona;</p>
				<p>8) ne dostave Ministarstvu i Agenciji podatke o stanju i kvalitetu zemljišta kao i o zagađivačima u skladu sa članom 34. ovog zakona;</p>
				<p>9) ne omogući inspektoru obavljanje kontrole, odnosno ne postupi po rešenju inspektora (član 41).</p>
				<p>Za prekršaj iz stava 1. ovog člana kazniće se odgovorno lice u pravnom licu novčanom kaznom od 25.000 do 50.000 dinara.</p>
				<p class="clan">Član 45.</p>
				<p>Novčanom kaznom od 250.000 do 500.000 dinara kazniće se za prekršaj preduzetnik ako:</p>
				<p>1) ne obezbedi tehničke mere za sprečavanje ispuštanja zagađujućih, štetnih i opasnih materija u zemljište (član 7);</p>
				<p>2) ne planira troškove zaštite zemljišta od zagađivanja i degradacije u okviru investicionih i proizvodnih troškova (član 7);</p>
				<p>3) ne prati uticaj svoje delatnosti na kvalitet zemljišta (član 7);</p>
				<p>4) ne pribavi rezultate kvaliteta zemljišta, pre početka obavljanja delatnosti (član 11. stav 1);</p>
				<p>5) ispušta i/ili odlaže zagađujuće, štetne i opasne materije, otpadne vode i energiju na površinu zemljišta i u zemljište (član 19. stav 1);</p>
				<p>6) ne poštuje mere zabrane i ograničenja dok se ne otklone uzroci kada se utvrdi zagađenje (član 20. stav 2);</p>
				<p>7) ne obezbedi sredstva potrebna za realizaciju postupka, odnosno otklanjanja uzroka zagađenja zemljišta (član 20. stav 3);</p>
				<p>8) ne postupi u skladu sa aktom kojim se propisuju hitne mere (član 21. st. 1. i 2); </p>
				<p>9) ne izvrši remedijaciju i rekultivaciju zemljišta (član 23); </p>
				<p>10) vrši remedijaciju i rekultivaciju bez odobrenog projekta (član 24); </p>
				<p>11) ne obezbedi sredstva potrebna za realizaciju projekta remedijacije i projekta rekultivacije (član 25);</p>
				<p>12) ne dostavi Izveštaj nakon realizacije projekta remedijacije i rekultivacije u skladu sa članom 26. ovog zakona;</p>
				<p>13) ne postupi u skladu sa članom 30. ovog zakona;</p>
				<p>14) vrši monitoring suprotno članu 31. ovog zakona;</p>
				<p>15) ne omogući ovlašćenom pravnom licu uzimanje uzoraka za potrebe obavljanja monitoringa zemljišta (član 32);</p>
				<p>16) ne dostavi Ministarstvu i Agenciji podatke o stanju i kvalitetu zemljišta kao i o zagađivačima u skladu sa članom 34. ovog zakona;</p>
				<p>17) ne omogući inspektoru obavljanje kontrole, odnosno ne postupi po rešenju inspektora (član 41).</p>
				<p class="clan">Član 46.</p>
				<p>Novčanom kaznom od 5.000 do 50.000 dinara kazniće se za prekršaj odgovorno lice u nadležnom organu, odnosno u organizaciji koja vrši javna ovlašćenja ako:</p>
				<p>1) u postupku promene namene zemljišta, ne pribavi saglasnost u skladu sa članom 10. ovog zakona; </p>
				<p>2) ne donese i ne sprovodi Godišnji program zaštite zemljišta na način i u roku predviđenom članom 16. ovog zakona;</p>
				<p>3) ne podnese Izveštaj o sprovođenju mera i aktivnosti utvrđenih u Godišnjem programu zaštite zemljišta u skladu sa članom 17. ovog zakona;</p>
				<p>4) ne postupi u skladu sa aktom kojim se propisuju hitne mere (član 21.st. 1. i 2); </p>
				<p>5) ne donese Lokalni sanacioni plan u skladu sa članom 27. stav 5. ovog zakona;</p>
				<p>6) ne donese Program monitoringa zemljišta i ne pribavi saglasnost Ministarstva na Program monitoringa kojim se uspostavlja lokalna mreža (član 29. stav 5);</p>
				<p>7) ne dostavi izveštaj monitoringa lokalne mreže u skladu sa članom 33. ovog zakona;</p>
				<p>8) ne vodi Informacioni sistem zemljišta na način propisan članom 34. stav 1. ovog zakona;</p>
				<p>9) ne vodi Кatastar kontaminiranih lokacija u skladu sa članom 34. st. 4. i 5. ovog zakona; </p>
				<p>10) ne postupi na način propisan članom 35. ovog zakona.</p>
				<p class="clan">Član 47.</p>
				<p>Novčanom kaznom od 5.000 do 50.000 dinara ili kaznom zatvora do 30 dana kazniće se za prekršaj fizičko lice ako:</p>
				<p>1) ispušta i/ili odlaže zagađujuće, štetne i opasne materije, otpadne vode i energiju na površinu zemljišta i u zemljište (član 19. stav 1);</p>
				<p>2) ne postupi u skladu sa rešenjem inspektora iz člana 20. stav 1.ovog zakona;</p>
				<p>3) ne poštuje mere zabrane i ograničenja (član 20. stav 2);</p>
				<p>4) ne obezbedi sredstva potrebna za realizaciju postupka, odnosno otklanjanja uzroka zagađenja zemljišta (član 20. stav 3);</p>
				<p>5) ne postupi u skladu sa aktom kojim se propisuju hitne mere (član 21. st. 1. i 2); </p>
				<p>6) ne izvrši remedijaciju i rekultivaciju zemljišta (član 23); </p>
				<p>7) ne obezbedi sredstva potrebna za realizaciju projekta remedijacije i projekta rekultivacije (član 25);</p>
				<p>8) ne dostavi Izveštaj nakon realizacije projekta remedijacije i rekultivacije u skladu sa članom 26. ovog zakona;</p>
				<p>9) ne omogući ovlašćenom pravnom licu uzimanje uzoraka za potrebe obavljanja monitoringa zemljišta (član 32);</p>
				<p>10) ne omogući inspektoru obavljanje kontrole, odnosno ne postupi po rešenju inspektora (član 41).</p>
				<p class="clan">IX. PRELAZNE I ZAVRŠNE ODREDBE</p>
				<p class="clan">Član 48.</p>
				<p>Podzakonski propisi koji se donose na osnovu ovlašćenja iz ovog zakona doneće se u roku od godinu dana od dana stupanja na snagu ovog zakona.</p>
				<p class="clan">Član 49.</p>
				<p>Plan zaštite zemljišta biće donet u roku od dve godine od dana stupanja na snagu ovog zakona.</p>
				<p class="clan">Član 50.</p>
				<p>Godišnje programe zaštite zemljišta jedinice lokalne samouprave dužne su da donesu u roku od godinu dana od dana donošenja Plana zaštite zemljišta.</p>
				<p class="clan">Član 51.</p>
				<p>Program monitoringa zemljišta na nivou državne mreže, Vlada će doneti u roku od godinu dana, od donošenja akta iz člana 28. stav 2. ovog zakona.</p>
				<p>Program monitoringa zemljišta na nivou lokalne mreže, nadležni organ autonomne pokrajine i jedinice lokalne samouprave podneće Ministarstvu na saglasnost u roku od šest meseci od dana donošenja Programa monitoringa zemljišta na nivou državne mreže.</p>
				<p class="clan">Član 52.</p>
				<p>Кatastar kontaminiranih lokacija biće uspostavljen u roku od šest meseci od dana stupanja na snagu podzakonskog akta iz člana 34. stav 5. ovog zakona. </p>
				<p class="clan">Član 53.</p>
				<p>Do donošenja podzakonskih akata na osnovu ovlašćenja iz ovog zakona primenjivaće se odgovarajući podzakonski akti doneti na osnovu Zakona o zaštiti životne sredine („Službeni glasnik RS”, br. 135/04, 36/09, 36/09 – dr. zakon, 72/09 – dr. zakon i 43/11 – US).</p>
				<p class="clan">Član 54.</p>
				<p>Ovaj zakon stupa na snagu osmog dana od dana objavljivanja u „Službenom glasniku Republike Srbije”.</p>
	</div>

