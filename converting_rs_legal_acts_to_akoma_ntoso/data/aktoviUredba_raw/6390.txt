


	
	Zakon



	
			На основу члана 30. став 3. Закона о ваздушном саобраћају („Службени гласник РС”, бр. 73/10, 57/11, 93/12, 45/15, 66/15 – др. закон и 83/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			УРЕДБУ
			о управљању ваздушним простором
			"Службени гласник РС", број 86 од 6. децембра 
			2019.
			I. УВОДНЕ ОДРЕДБЕ
			Предмет 
			Члан 1.
			Овом уредбом ближе се прописује управљање ваздушним простором Републике Србије, као функције планирања којом се обезбеђује ефикасно коришћење ваздушног простора преко динамичке расподеле времена коришћења ваздушног простора између различитих категорија корисника, према исказаним потребама корисника.
			Управљање ваздушним простором обухвата флексибилно коришћење ваздушног простора, организацију ваздушног простора, развој и обликовање структура ваздушног простора и друге функције које су везане за управљање ваздушним простором.
			Значење израза
			Члан 2.
			Поједини изрази који се користе у овој уредби имају следеће значење:
			1) аd-hoc зона је део ваздушног простора који се успоставља у циљу испуњавања оперативних потреба, а која није претходно дефинисана;
			2) ажурирани план коришћења ваздушног простора (Updated Airspace Use Plan, UUP) је порука стандардног формата којом јединица за управљање ваздушним простором обавештава заинтересоване стране о промени алокације ваздушног простора у одређеном временском периоду, претходно објављеној у плану коришћења ваздушног простора;
			3) ATS рута (ATS route) је рута успостављена за усмеравање протока ваздушног саобраћаја за потребе пружања услуга у ваздушном саобраћају;
			4) VFR је скраћеница која се употребљава да означи правила визуелног летења;
			5) VFR лет (VFR flight) је лет изведен у складу са правилима визуелног летења;
			6) забрањена зона (Prohibited area, P) је одређени део ваздушног простора изнад одређене територије у коме је забрањено летење;
			7) ICAO (International Civil Aviation Organisation) је скраћеница која означава Међународну организацију цивилног ваздухопловства;
			8) IFR је скраћеница која се употребљава да означи правила инструменталног летења;
			9) IFR лет (IFR flight) је лет изведен у складу са правилима инструменталног летења;
			10) јединица за пружање услуга у ваздушном саобраћају (Air Traffic Services Unit, ATS unit) је јединица у оквиру овлашћеног пружаоца услуга у ваздушној пловидби која је одговорна за пружање услуга у ваздушном саобраћају;
			11) јединица за управљање ваздушним простором (Airspace Management Cell, AMC) је јединица одговорна за свакодневно управљање ваздушним простором у надлежности једне или више држава; 
			12) корисник ваздушног простора је ваздухоплов који лети у ваздушном простору, као и други корисник који захтева алокацију ваздушног простора;
			13) Менаџер мреже (Network Manager, NM) је организација коју је Европска комисија именовала да обавља послове управљања мрежом и пројектовањa мреже, управљања протоком саобраћаја и обављања послова на пре-тактичком и тактичком нивоу управљања ваздушним простором у име држава чланица Европске конференције за цивилно ваздухопловство;
			14) надлежна војна јединица је свака војна јединица која управља војним ваздушним саобраћајем и/или обавља друге активности за које је, због њихове специфичне природе, потребно резервисати или ограничити коришћење ваздушног простора;
			15) намеравани лет је путања лета и подаци о лету који се односе на планирану путању лета до одредишта, ажурирану у било ком тренутку;
			16) област информисања ваздухоплова у лету (Flight Information Region, FIR) је ваздушни простор одређених димензија у којем се пружају услуге информисања ваздухоплова у лету и услуге узбуњивања;
			17) овлашћени субјекти (Approved Agencies, AAs) су субјекти који су овлашћени за комуникацију са јединицом за управљање ваздушним простором (АМС) у циљу алокације ваздушног простора и начина његовог коришћења;
			18) опасна зона (Danger Zone, D) је део ваздушног простора утврђених димензија у коме се, у одређеним временским интервалима, могу одвијати активности опасне по летење ваздухоплова;
			19) оператер беспилотног ваздухоплова је физичко лице које непосредно управља системом беспилотног ваздухоплова, контролише његов лет, програмира систем управљања беспилотним ваздухопловом и којe је одговорнo за његов лет;
			20) оперативни ваздушни саобраћај (Operational Air Traffic, OAT) су летови државних ваздухоплова који се не обављају у складу са правилима и процедурама Међународне организације цивилног ваздухопловства, већ према правилима и процедурама које су прописали надлежни органи;
			21) општи ваздушни саобраћај (General Air Traffic, GAT) су сви летови ваздухоплова, као и летови државних ваздухоплова, који се обављају у складу са ICAO правилима и процедурама;
			22) план коришћења ваздушног простора (Airspace Use Plan, AUP) је порука стандардног формата којом АМС обавештава заинтересоване стране о привременој алокацији ваздушног простора у одређеном временском периоду;
			23) показатељи учинка су показатељи који се користе за праћење, мерење и процену учинка у одређеној области;
			24) прекогранична зона (Cross-Border Area, CBA) је структура ваздушног простора која се простире преко државних граница и/или граница области информисања ваздухоплова у лету;
			25) привремено издвојени деo ваздушног простора (Temporary Segregated Area, TSA) је део ваздушног простора који је издвојен на одређено време на захтев одређеног корисника ради његовог коришћења искључиво од стране тог корисника;
			26) привремено резервисани део ваздушног простора (Temporary Reserved Area, TRA) је део ваздушног простора привремено резервисан за одређеног корисника, али може бити доступан и другим корисницима, по одобрењу јединице контроле летења;
			27) путања лета је путања ваздухоплова кроз ваздух, дефинисана у четири димензије;
			28) статусни индикатори (STS индикатори) су индикатори којима се обезбеђује изузимање лета од мера управљања протоком саобраћаја, а за потребе ове уредбе значајни су следећи:
			– STS/FFR – за летове који се одвијају у сврху гашења пожара;
			– STS/MEDEVAC – за летове којима се обавља хитан медицински превоз;
			– STS/SAR – за летове који се обављају у сврху трагања и спасавања;
			29) структура ваздушног простора је део ваздушног простора посебно обликованог да омогући безбедне и оптималне операције ваздухоплова;
			30) условна рута је рута ваздушног саобраћаја или њен део, која нема стални карактер и може да се планира и користи под прописаним условима;
			31) условно забрањена зона (Restricted Area, R) је део ваздушног простора у коме се на одређено време летење ваздухоплова ограничава и одвија према унапред одређеним условима;
			32) флексибилно коришћење ваздушног простора (Flexible Use of Airspace, FUA) је концепт којим се ваздушни простор посматра као недељива целина и свакодневно прилагођава потребама корисника ваздушног простора. Концепт флексибилног коришћења ваздушног простора заснива се на три нивоа управљања ваздушним простором (ASM Level): на стратешком (ASM ниво 1), пре-тактичком (ASM ниво 2) и тактичком нивоу (ASM ниво 3).
			II. СТРАТЕШКИ НИВО УПРАВЉАЊА ВАЗДУШНИМ ПРОСТОРОМ
			Члан 3.
			Стратешки ниво управљања ваздушним простором је здружени цивилно-војни процес којим се одређује национална политика управљања ваздушним простором и врши стратешко планирање, при чему се узимају у обзир захтеви домаћих и страних корисника ваздушног простора и пружалаца услуга у ваздушној пловидби.
			Стратешки ниво управљања ваздушним простором обавља се у оквиру Националног ваздухопловног комитета (у даљем тексту: Комитет).
			Овлашћени субјекти
			Члан 4.
			Овлашћени субјекти који могу поднети захтев за алокацију ваздушног простора јединици за управљање ваздушним простором су:
			1) министарство надлежно за послове одбране;
			2) министарство надлежно за унутрашње послове;
			3) Директорат цивилног ваздухопловства Републике Србије (у даљем тексту: Директорат);
			4) друга физичка и правна лица, уз претходно одобрење Директората.
			III. ПРЕ-ТАКТИЧКИ НИВО УПРАВЉАЊА ВАЗДУШНИМ ПРОСТОРОМ
			Члан 5.
			Пре-тактички ниво управљања ваздушним простором обухвата обраду захтева овлашћених субјеката, алокацију ваздушног простора и прослеђивање података свим заинтересованим корисницима, најкасније један дан пре дана отпочињања активности.
			Послови на пре-тактичком нивоу управљања ваздушним простором обављају се у оквиру јединице за управљање ваздушним простором (АМС).
			Формирање и састав јединице за управљање ваздушним простором
			Члан 6.
			Формирање АМС врши се уговором између министарства надлежног за послове одбране и овлашћеног пружаоца услуга у ваздушној пловидби. 
			АМС је мешовитог цивилно-војног састава.
			Чланове цивилног дела АМС одређује овлашћени пружалац услуга у ваздушној пловидби.
			Чланове војног дела АМС одређује министарство надлежно за послове одбране.
			У раду АМС, по потреби, могу да учествују и представници других држава чији простор јединица алоцира, у складу са одговарајућим уговорима.
			Послови јединице за управљање ваздушним простором (AMC)
			Члан 7.
			АМС обавља следеће послове:
			1) прима и анализира захтеве за алокацију ваздушног простора;
			2) решава о захтевима за истовремену алокацију ваздушног простора у складу са приоритетима за коришћење;
			3) координира са јединицама за управљање ваздушним простором суседних области информисања ваздухоплова у лету у циљу усаглашавања коришћења ваздушног простора који се протеже преко државних граница и/или граница суседних области информисања ваздухоплова у лету;
			4) доноси одлуке о алокацији ваздушног простора у складу са категоријом приоритета за алокацију ваздушног простора из Прилога 1. Категорија активности, рокови за подношење захтева за алокацију ваздушног простора и раздвајања која се примењују, који је одштампан уз ову уредбу и чини њен саставни део;
			5) објављује одлуку о алокацији ваздушног простора слањем плана коришћења ваздушног простора (у даљем тексту: AUP) ако се горња граница захтеваног ваздушног простора налази изнад нивоа лета 195, односно објављује одлуку о алокацији ваздушног простора на устаљен начин за све остале захтеве;
			6) израђује и ажурира дневни план употребе ваздушног простора који садржи податке о алоцираном ваздушном простору без обзира на начин објављивања;
			7) прима и анализира, на дан извођења операција, обавештења у вези измена или поништења планираног активирања одговарајућих структура ваздушног простора чија је алокација објављена у AUP или на устаљен начин за све остале захтеве;
			8) објављује, по потреби, ажурирани план коришћења ваздушног простора (у даљем тексту: UUP) који садржи све измене у планираном коришћењу ваздушног простора које су објављене кроз AUP, односно објављује све остале измене о планираном коришћењу ваздушног простора на устаљен начин;
			9) архивира и анализира податке о поднетим захтевима, алокацији, стварном коришћењу, реалокацији, одбијеним захтевима и податке о изменама и поништењу планираних активности објављених у плану коришћења ваздушног простора;
			10) прима и обрађује показатеље учинка флексибилног коришћења ваздушног простора и учествује у анализама процеса алокације ваздушног простора.
			План коришћења ваздушног простора
			Члан 8.
			АМС доставља AUP Менаџеру мреже, а посредством система кога је успоставио Менаџер мреже, као и свим овлашћеним субјектима, одговарајућим јединицама за пружање услуга у ваздушном саобраћају у оквиру овлашћеног пружаоца услуга у ваздушној пловидби и суседним јединицама за управљање ваздушним простором.
			AUP се доставља у уобичајеном формату, до 14.00 часова по универзалном координираном времену током летњег периода мерења времена, односно до 15.00 часова по универзалном координираном времену током зимског периода мерења времена, како би се обухватио период од 24 часа, почев од 6.00 часова наредног дана.
			За период од 24 часа може се издати само један AUP.
			Ажурирани план коришћења ваздушног простора
			Члан 9.
			Измене у AUP објављују се у UUP, у истом формату, за исти период важења и достављају се истим корисницима као и за AUP.
			UUP се издаје за сваку промену у коришћењу ваздушног простора, с тим што промена може ступити на снагу најмање три часа по објављивању UUP.
			Порука о расположивости условних рута
			Члан 10.
			По пријему AUP од свих АМС, Менаџер мреже издаје поруку о расположивости условних рута и доставља је у сврхе планирања летења цивилним корисницима, као и одговарајућим јединицама за пружање услуга у ваздушном саобраћају и јединицама за управљање ваздушним простором.
			Порука о расположивости условних рута објављује се у стандардном међународном формату, до 15.00 часова по универзалном координираном времену током летњег периода мерења времена, односно до 16.00 часова по универзалном координираном времену током зимског периода мерења времена, како би се обухватио период од 24 часа, почев од 6.00 часова наредног дана.
			Алоцирани ваздушни простор и раздвајања
			Члан 11.
			Алоцирани ваздушни простор се састоји од ваздушног простора у којем се обављају активности, као и заштитног слоја око тог простора.
			Подносилац захтева за алокацију одређује димензије простора у којем намерава да обавља активности у складу са својим потребама, узимајући у обзир и ризике од настанка догађаја који могу проузроковати напуштање захтеваног простора.
			Простор који се алоцира, заштитни слој, као и раздвајања која се примењују дефинисани су у складу са прописом који уређује привремено резервисане и привремено издвојене делове ваздушног простора.
			Заштитни слој за необјављене зоне (аd-hoc зоне) је дефинисан у Прилогу 1. ове уредбе, у зависности од категорије активности назначене у захтеву за алокацију ваздушног простора.
			Пружалац услуга у ваздушној пловидби врши вертикално и хоризонтално раздвајање IFR летова од алоцираног ваздушног простора.
			Вођа ваздухоплова врши вертикално и хоризонтално раздвајање VFR летова од алоцираног ваздушног простора.
			Захтев за алокацију ваздушног простора
			Члан 12.
			Овлашћени субјект подноси захтев за алокацију ваздушног простора датом у  Прилогу 2, који је одштампан уз ову уредбу и чини њен саставни део, у складу са роковима наведеним у Прилогу 1. ове уредбе.
			Изузетно од става 1. овог члана, ако природа активности то налаже, Директорат, министарство надлежно за послове одбране и министарство надлежно за унутрашње послове могу поднети захтев за алокацију ваздушног простора и након истека наведених рокова, у ком случају морају да најкасније седам дана након извршене активности доставе Комитету извештај са образложењем о разлозима за непоштовање рокова.
			Овлашћени субјект обезбеђује да се ваздушни простор користи у складу са одлуком АМС о алокацији на дан планираног коришћења (D дан).
			Овлашћени субјект је дужан да обавести АМС и надлежну јединицу за пружање услуга у ваздушном саобраћају о отказивању планиране активности или скраћењу времена употребе претходно алоцираног ваздушног простора.
			Обука, услови за рад и технички системи подршке за потребе АМС
			Члан 13.
			АМС је у саставу овлашћеног пружаоца услуга у ваздушној пловидби.
			Овлашћени пружалац услуга у ваздушној пловидби обезбеђује АМС одговарајућу обуку, услове за рад и неопходне техничке системе подршке за потребе:
			1) подношења и пријема захтева за алокацију ваздушног простора;
			2) анализе захтева за алокацију ваздушног простора у циљу доношења одлуке о алокацији ваздушног простора;
			3) благовременог обавештавања свих корисника о одлукама о алокацији ваздушног простора;
			4) правовременог и тачног приказа тренутног и будућег коришћења ваздушног простора укључујући информације о расположивости условних рута и привремено издвојених и/или привремено резервисаних делова ваздушног простора, као и приказа историјата коришћења ваздушног простора;
			5) архивирања и анализе података у вези:
			(1) поднетих захтева за алокацију ваздушног простора;
			(2) алокације;
			(3) стварног коришћења;
			(4) реалокације;
			(5) одбијања захтева за алокацију;
			(6) поништавања планираног активирања;
			(7) измена трајања активности.
			IV. ТАКТИЧКИ НИВО УПРАВЉАЊА ВАЗДУШНИМ ПРОСТОРОМ
			Члан 14.
			Тактички ниво управљања ваздушним простором састоји се од активирања, деактивирања или реалокације ваздушног простора који је АМС претходно алоцирао на дан активности. 
			Надлежна јединица контроле летења или АМС може прекинути активности у алоцираном ваздушном простору у следећим случајевима:
			1) ако је ваздухоплов у стању нужде;
			2) OAT летова за обављање хитних оперативних послова;
			3) ако ваздухоплов избегава метеоролошку појаву која је опасна за летење;
			4) летова са STS индикаторима MEDEVAC/SAR/FFR.
			V. ОСТАЛЕ ОДРЕДБЕ О УПРАВЉАЊУ ВАЗДУШНИМ ПРОСТОРОМ
			Летење беспилотних ваздухоплова
			Члан 15.
			Оператер беспилотног ваздухоплова је дужан да о намераваном лету обавести месно надлежну организациону јединицу полиције ако планира:
			1) да лет обави изнад људи или у близини људи, по прибављеном одобрењу Директората; 
			2)  да лет обави у близини инфраструктурних или других значајних објеката; 
			3) да лет обави у условно забрањеној зони, по прибављеном одобрењу Директората, осим ако се лет обавља за потребе министарства надлежног за послове одбране, министарства надлежног за унутрашње послове и послове царине.
			Обавештење из става 1. овог члана доставља се најкасније пет радних дана пре намераваног лета, односно најкасније 24 часа пре намераваног лета ако то захтевају разлози хитности.
			Забрањено је летење беспилотног ваздухоплова и алокација ваздушног простора у Зони ваздушне безбедности унутар 1.000 m од административне линије са Аутономном покрајином Косово и Метохија, без одобрења министарства надлежног за послове одбране. 
			Забрањено је летење беспилотног ваздухоплова у границама војног и мешовитог аеродрома, односно хелидрома, као и у кругу полупречника 5 km од референтне тачке војног или мешовитог аеродрома, односно хелидрома, без одобрења министарства надлежног за послове одбране и алокације ваздушног простора.
			Измена структуре ваздушног простора
			Члан 16.
			Измена структуре ваздушног простора је предлагање нових, укидање или промена димензија постојећих ТSA, TRA, односно трансформација P, R или D зона у ТSA и TRA зоне.
			Измену структуре ваздушног простора обавља Комитет.
			Корисници ваздушног простора, Директорат и овлашћени пружалац услуга у ваздушној пловидби могу предложити Комитету измену структуре ваздушног простора подношењем безбедносне аргументације.
			Казнене одредбе
			Члан 17.
			Новчаном казном од 500.000 до 2.000.000 динара казниће се за прекршај правно лице ако:
			1) најкасније пет радних дана пре намераваног лета у својству оператера беспилотног ваздухоплова не обавести месно надлежну организациону јединицу полиције о намери да обави лет изнад или у близини људи, у близини инфраструктурних или других значајних објеката или у условно забрањеној зони (члан 15. ст. 1. и 2);
			2) у својству оператера беспилотног ваздухоплова обави лет у ваздушном простору у Зони ваздушне безбедности унутар 1.000 m од административне линије са Аутономном покрајином Косово и Метохија, без одобрења министарства надлежног за послове одбране (члан 15. став 3);
			3) у својству оператера беспилотног ваздухоплова обави лет беспилотним ваздухопловом у границама војног или мешовитог аеродрома, односно хелидрома, или у кругу полупречника 5 km од референтне тачке војног или мешовитог аеродрома, односно хелидрома, без одобрења министарства надлежног за послове одбране и алокације ваздушног простора (члан 15. став 4). 
			За прекршај из става 1. овог члана казниће се и одговорно лице у правном лицу новчаном казном од 50.000 до 150.000 динара. 
			За прекршај из става 1. овог члана казниће се и физичко лице новчаном казном од 50.000 до 150.000 динара.
			Престанак важења прописа
			Члан 18.
			Даном ступања на снагу ове уредбе престаје да важи Уредба о управљању ваздушним простором („Службени гласник РСˮ, број 91/17).
			Ступање на снагу 
			Члан 19.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-11877/2019
			У Београду, 28. новембра 2019. године
			Влада
			Председник,
			Ана Брнабић, с.р.
			Прилози
			
			
			Прилог 1 - Категорије активности, рокови за подношење захтева за 
			алокацију ваздушног простора и раздвајања која се примењују
			
			
			Прилог 2 - Захтев за алокацију ваздушног простора
	

