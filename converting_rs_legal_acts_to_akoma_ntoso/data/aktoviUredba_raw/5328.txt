


	
	Zakon

	


	
				На основу члана 9. став 2. Закона о транспорту опасне робе („Службени гласник РС”, број 104/16) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				УРЕДБУ
				о критеријумима за класификацију повреда прописа према категорији опасности од наступања последица у транспорту опасне робе
				"Службени гласник РС", број 82 од 8. 
				септембра 2017.
				Предмет
				Члан 1.
				Овом уредбом се прописују критеријуми за класификацију повредa потврђених међународних споразума ADR/RID/ADN, закона и подзаконских аката којима се уређује транспорт опасне робе, према категорији опасности од наступања последица у транспорту опасне робе (у даљем тексту: Прописи).
				Изрази који се употребљавају у овој уредби имају значење одређено у Прописима.
				Категорије опасности
				Члан 2.
				Опасност од наступања последица у транспорту опасне робе због непримењивања Прописа класификована је, у складу са законом, у три категорије:
				1) опасност I категорије je опасност по живот лица или загађење животне средине са последицама чије је отклањање дуготрајно и скупо (у даљем тексту: опасност I категорије);
				2) опасност II категорије je опасност од наношења тешке телесне повреде лицу или знатног загађења животне средине и од загађења животне средине на већем простору (у даљем тексту: опасност II категорије);
				3) опасност III категорије je опасност од наношења лаке телесне повреде лицу или незнатног загађења животне средине (у даљем тексту: опасност III категорије).
				I. Критеријуми по којима се повреде Прописа класификују као опасност I категорије
				Члан 3.
				Опасност I категорије у транспорту опасне робе у друмском саобраћају постоји ако:
				1) се превози опасна роба чији је превоз забрањен;
				2) процуре опасне супстанцe;
				3) се транспорт опасне робе врши на начин који је забрањен или у неодговарајућем превозном средству;
				4) се врши превоз расуте робе у контејнеру који није исправан у конструктивно – техничком погледу;
				5) се превоз обавља возилом без одговарајућег сертификата о одобрењу за возило за транспорт одређене опасне робе (ADR сертификат);
				6) се употребљава возило које више не испуњава услове из датог одобрења и које као такво представља непосредну опасност; 
				7) се амбалажа употребљава без одобрења за тип амбалаже;
				8) амбалажа није у складу са важећим упутством за паковање;
				9) се не поступа у складу са посебним одредбама о заједничком паковању;
				10) се не поступа у складу са правилима којима се: 
				(1) уређује обезбеђење и слагање робе,
				(2) уређује заједнички утовар робе;
				11) се не поступа у складу са дозвољеним степеном пуњења цистерни или амбалаже;
				12) се не поступа у складу са одредбама о ограниченим количинама робе које се транспортују по транспортној јединици;
				13) се обавља транспорт опасне робе, а да то није адекватно назначено (нпр.: без докумената, обележавања и означавања комада, односно без обележавања и означавања возила);
				14) се транспорт опасне робе обавља без означавања великим листицама опасности и обележавања возила наранџастим таблама;
				15) недостају подаци у документацији на основу којих се одређује опасност I категоријe (нпр.: UN број, званичан назив робе, група паковања);
				16) возач не поседује важећи сертификат о стручној оспособљености возача возила;
				17) се користе светиљке или ватра без заштите;
				18) се не поступа у складу са забраном пушења.
				Члан 4.
				Опасност I категорије у транспорту опасног терета у водном саобраћају постоји ако:
				1) на броду нема транспортног документа;
				2) у транспортном документу нема података на основу којих се одређује опасност I категоријe (UN број, званичан назив терета, група паковања и др.);
				3) се превози опасан терет чији је транспорт забрањен;
				4) нема сертификата о одобрењу за брод и/или бродове у саставу;
				5) на броду нема:
				(1) упутстава за утовар одређеног опасног терета,
				(2) писаних упутстава,
				(3) сертификата о специјалистичким знањима у области ADN за стручно лице,
				(4) одговарајуће сертификоване посебне опреме у складу са типом брода и врстом опасног терета,
				(5) сертификата о прегледу за електричну инсталацију,
				(6) сертификата о прегледу цевовода за утовар и истовар,
				(7) сертификата о прегледу вентила за растерећење притиска и вакуумских вентила (осим типа N отворен и типа N отворен са уређајем за спречавање ширења пламена),
				(8) регистaра операција при транспорту опасног терета UN 1203,
				(9) контролне књиге, уколико се у поглављу 3.2.3.2 ADN табела C колона (18) захтева уређај за детекцију гаса или токсиметар при транспорту одређеног опасног терета,
				(10) личне заштитне опреме (PP) за сваког члана посаде,
				(11) апарата за дисање,
				(12) два додатна апарата за гашење пожара,
				(13) упутства за загревање терета у случају превоза терета чија је тачка топљења ≥ 0 °C,
				(14) упутства за хлађење у случају да се превозе супстанце у дубоко расхлађеном стању,
				(15) сертификатa у вези са системом за хлађење,
				(16) сертификатa о извршеном прегледу у вези са фиксним противпожарним системом,
				(17) доказа о стабилитету у случају транспорта контејнера бродовима са двоструким дном,
				(18) система за гашење пожара у машинском простору,
				(19) сертификата детектора запаљивих гасова,
				(20) погодног средства за спасавање за сваку особу,
				(21) ажурираног списка опасних материја које брод може да превози,
				(22) електричне опреме типа ограниченог ризика од експлозије у заштићеној зони на палуби,
				(23) детектора запаљивог гаса (ЕХ) са упутством за његову употребу,
				(24) токсиметра са упутством (ТОХ) за његову употребу;
				6) се не поступа у складу са дозвољеним степеном пуњења теретних танкова;
				7) брод није обележен;
				8) се без посебног одобрења превози опасан терет чији је превоз забрањен;
				9) се не поступа у складу са изузећем од примене ADN;
				10) се не поступа у складу са одредбама ADN о ограниченим количинама терета који се превози;
				11) се не поступа у складу са одредбама ADN о забрани заједничког утовара;
				12) није доступан систем за гашење пожара;
				13) се не поступа у складу са забраном пушења;
				14) комад није обележен и означен;
				15) комад није правилно упакован и смештен према плану утовара;
				16) комади, MEGC, танк-контејнери, посуде возила, посуде кола-цистерне, бурад и боце са материјом класе 2 ADN нису у заштићеној зони, изузев контејнера, возила или вагона са страницама отпорним на лом;
				17) материје у вези са којима су одређени додатни захтеви ADN (део HА10) нису смештене у заштићеној зони на палуби;
				18) се у заштићеној зони налазе каблови изузев дозвољених према ставу 7.1.3.51.2 ADN;
				19) утовар и баластирање нису у складу са књигом стабилитета и прорачунатим стабилитетом;
				20) није обављен визуелни преглед цевовода за утовар и истовар;
				21) није обављен визуелни преглед пригушница пламена и брзореагујућих вентила;
				22) се не поступа у складу са забраном транспорта комада у зони терета;
				23) се не поступа у складу са одређеним степеном пуњења танкова;
				24) се транспортује материја која није наведена у листи опасних материја, а која је саставни део сертификата о одобрењу за танкере.
				Члан 5.
				Опасност I категорије у транспорту опасне робе у железничком саобраћају постоји ако:
				1) се превози опасна робa чији је превоз забрањен;
				2) недостају документи који су предвиђени у RID (сагласност надлежног органа за услове транспорта за одређене материје и предмете класа 1, 4.1 и 5.2 RID и информација о мерама које превозник по потреби треба да предузме за материје класе 7 RID);
				3) недостаје или је погрешан UN-број и/или званични назив робе за транспорт;
				4) је тело цистерне незаптивено, постоји цурење, губитак робе;
				5) постоји губитак робе на доњим уређајима за пуњење и пражњење;
				6) постоји губитак робе на горњим уређајима за пуњење и пражњење;
				7) поклопац куполе није затворен или су завртњи отпуштени;
				8) вентил на дну/вентил за истакање није у положају „ЗАТВОРЕНО”;
				9) су преклопне табле погрешно отклопљене;
				10) је датум следећег испитивања цистерне прекорачен;
				11) недостају или су погрешне велике листице опасности, односно ранжирне ознаке;
				12) наранџаста табла на цистерни, односно на колима са расутом робом, недостаје или је погрешна;
				13) се званичан назив робе за транспорт и натпис на колима не подударају;
				14) је транспортна јединица претоварена;
				15) је транспортна јединица препуњена.
				II. Критеријуми по којима се повреде Прописа класификују као опасност II категорије
				Члан 6.
				Опасност II категорије у транспорту опасне робе у друмском саобраћају постоји ако:
				1) се возило састоји од више од једне приколице/полуприколице;
				2) су возилу истекла потребна одобрења и не испуњава услове за превоз опасне робе, али не представља непосредну опасност;
				3) возило нема исправне апарате за гашење пожара: апарат за гашење пожара се може сматрати исправним у случају да недостају прописани печат и/или датум до ког важи, осим ако је видљиво да апарат за гашење пожара више није исправан, нпр.: мерач притиска показује „0”;
				4) возило није опремљено опремом прописаном ADR или писаним упутством;
				5) су истекли рокови за употребу, испитивање и проверу амбалаже, IBC или велике амбалаже;
				6) се користи комад са оштећеном амбалажом, оштећена IBC или велика амбалажа или оштећена неочишћена празна амбалажа;
				7) се врши транспорт амбалажиране робе у контејнеру који није одговарајуће конструкције;
				8) су неисправно затворене цистерне/цистерне-контејнери (укључујући и оне које су празне или неочишћене);
				9) се врши транспорт комбиноване амбалаже са спољном амбалажом која није исправно затворена;
				10) је неисправно означавање, обележавање и постављање великих листица опасности на транспортној јединици, амабалажи или комаду;
				11) недостају писана упутства у складу са ADR, или су писана упутства неодговарајућа за врсту робе која се превози;
				12) је неодговарајући надзор над возилом или неодговарајуће паркирање;
				13) се употребљава возило које више не испуњава услове из датог одобрења, a које као такво не представља непосредну опасност.
				Члан 7.
				Опасност II категорије у транспорту опасног терета у водном саобраћају постоји ако:
				1) теретни танкови и други простори нису затворени;
				2) на броду нема исправа за идентификацију за сваког члана посаде;
				3) на броду нема копије билатералног или мултилатералног споразума, односно националног овлашћења;
				4) на броду нема штампане или електронске верзије важећег текста ADN;
				5) нема вентилације товарног простора;
				6) није попуњена контролна листа за утовар и истовар;
				7) нису затворени сви уређаји за затварање цевовода за утовар и истовар терета;
				8) из зоне терета нема директног приступа тушевима и умиваоницима за прање лица и испирање очију;
				9) кофердами нису празни;
				10) цуре пумпе терета у потпалубним просторијама;
				11) су моторни чамци и аутомобили у зони терета;
				12) нема посуде за остатак производа и талога;
				13) нема плана поступања у случају штете;
				14) нема документације за електричну инсталацију;
				15) нема важећег сертификата о класи брода.
				Члан 8.
				Опасност II категорије у транспорту опасне робе у железничком саобраћају постоји ако:
				1) недостаје технички назив (за материје и предмете са UN бројем, који подлежу посебним одредбама 274 или 318 у RID поглављу 3.2, табела А, колона 6, додатно уз заједнички назив или „н.д.н”);
				2) недостаје или је погрешан класификациони кôд/број узорка ознаке опасности;
				3) група паковања недостаје или је погрешна;
				4) недостаје или је погрешан број за означавање опасности;
				5) недостаје или је погрешан податак: „ПРАЗНА КОЛА ЦИСТЕРНА, ПОСЛЕДЊА РОБА” или „ПРАЗНА НЕОЧИШЋЕНА”, односно „ОСТАЦИ ПОСЛЕДЊЕ САДРЖАНЕ МАТЕРИЈЕ”;
				6) су видљиви недостаци без губитка робе (пукотине, испупчења, штете од удара, видљиво осигурање је неефикасно);
				7) заштитни поклопци недостају или нису заврнути на месту;
				8) слепе прирубнице, односно завртњи за причвршћивање недостају или су отпуштени;
				9) преклопне табле нису обезбеђене;
				10) велике листице опасности, односно ранжирне ознаке су оштећене (оштећење обухвата и случајеве код којих велика листицa опасности, ранжирна ознака, обележје или наранџасте табле нису исправне по облику, боји, односно димензији);
				11) недостају наранџасте траке на телу цистерне (течни, дубоко расхлађени течни или растворени гасови класе 2 RID);
				12) је наранџаста табла оштећена (оштећење обухвата и случајеве код којих велика листица опасности, ранжирна ознака, обележје или наранџасте табле нису исправне по облику, боји, односно димензији).
				III. Критеријуми по којима се повреде Прописа класификују као опасност III категорије
				Члан 9.
				Опасност III категорије у транспорту опасне робе у друмском саобраћају постоји ако:
				1) величинa великих листица опасности или листица опасности или величинa слова, цифара или симбола на великим листицама опасности или на листицама опасности није у складу са Прописима;
				2) не постоје друге информације у транспортном документу осим оних поменутих у категорији ризика I /(15);
				3) у возилу се не налази сертификат о стручној оспособљености возача возила.
				Члан 10.
				Опасност III категорије у транспорту опасног терета у водном саобраћају постоји ако:
				1) испред брода није истакнут натпис: „Забрањен улазак на брод”;
				2) на броду није истакнут натпис: „Забрањено пушење”;
				3) постоји кршење наредбе: „Само за овлашћена лица на броду”.
				Члан 11.
				Опасност III категорије у транспорту опасне робе у железничком саобраћају постоји ако:
				1) поље „RID” није обележено крстићем у транспортном документу;
				2) недостају или су погрешни додатни подаци према ст. 5.4.1.1.7, 5.4.1.1.9, 5.4.1.1.18 и 5.4.1.2.1 (f) и (g) RID;
				3) недостаје или је погрешан податак о броју и опису комада;
				4) недостаје, погрешна је или је оштећена ознака у складу са стaвoм 5.3.6 RID (материје опасне по животну средину); повреда Прописа постоји и када велика листица опасности, ранжирна ознака, обележје или наранџасте табле нису исправне по облику, боји, односно димензији;
				5) недостаје, погрешна je или је оштећена ознака у складу са стaвoм 5.3.3 RID (UN 3257 и UN 3258); повреда Прописа постоји и када велика листица опасности, маневарске ознаке, обележје или наранџасте табле нису исправне по облику, боји, односно димензији;
				6) недостају слова „UN” на обележјима и транспортном документу.
				Повреде Прописа у железничком саобраћају
				Члан 12.
				Повреде које нису идентификоване као повреде Прописа на железници у транспортном документу и транспортним јединицама приликом пријема транспортних јединица од стране превозника у железничком саобраћају, класификују се и вреднују према њиховом утицају на безбедност транспорта опасне робе.
				Опасност која постоји у складу са чл. 8. и 11. ове уредбе, може да постане опасност више категорије сабирањем тежинских вредности квантификованих неправилности у складу са Прилогом 4 – Листa за утврђивање повреда прописа у области железничког саобраћаја.
				Утврђивање повреда Прописа
				Члан 13
				Утврђивање повреда Прописа класификованих према категоријама опасности из чл. 3–11. ове уредбе врши се према листама датим у прилозима 1–4, који су одштампани уз ову уредбу и чине њен саставни део.
				Члан 14.
				Даном ступања на снагу ове уредбе престаје да важи Правилник о критеријумима по којима се класификују повреде прописа о транспорту опасног терета према категорији опасности („Службени гласник РС”, број 108/14).
				Члан 15.
				Ова уредба ступа на снагу осмог дана од дана објављивања у „Службеном гласнику Републике Србије”.
				05 број 110-8373/2017
				У Београду, 31. августа 2017. године
				Влада
				Председник,
				Ана Брнабић, с.р.
				
				Прилози
				Прилог 1 - Листа за 
				утврђивање повреда прописа у друмском саобраћају
				Прилог 2 - Листа за 
				утврђивање повреда прописа за бродове за суви терет 
				(Standardized vessel check in accordance with 1.8.1.2.1 of ADN 
				for dry cargo vessels)
				Прилог 3 - Листа за 
				утврђивање повреда прописа за бродове танкере (Standardized 
				vessel check in accordance with 1.8.1.2.1 of ADN for tank 
				vessels)
				Прилог 4 - Листа за 
				утврђивање повреда прописа у области железничког саобраћаја
	

