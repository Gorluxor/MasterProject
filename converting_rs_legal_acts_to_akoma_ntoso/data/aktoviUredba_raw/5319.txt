


	
	Zakon


	
				На основу члана 9. став 1. Закона о полицији („Службени гласник РС”, број 6/16) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				УРЕДБУ
				о начелима за унутрашње уређење Министарства унутрашњих послова
				"Службени гласник РС", број 60 од 20. јуна 
				2017.
				I. УВОДНА ОДРЕДБА
				Члан 1.
				Овом уредбом прописују се начела за унутрашње уређење Министарства унутрашњих послова (у даљем тексту: Министарство), врсте организационих јединица и њихова седишта и подручја за која се образују те јединице.
				II. НАЧЕЛА ЗА УНУТРАШЊЕ УРЕЂЕЊЕ
				Члан 2.
				Унутрашње уређење Министарства заснива се на:
				1) делокругу Министарства и радним процесима у њему;
				2) обезбеђивању да међусобна повезаност организационих јединица, њихово уређење омогући делотворно и усклађено функционисање и обављање полицијских и других послова из делокруга Министарства;
				3) обезбеђивању брзог и делотворног остваривања и заштите права и правних интереса грађана, као и безбедности грађана и имовине;
				4) обезбеђивању груписања истоврсних или сродних и међусобно повезаних послова у одговарајуће организационе јединице Министарства и принципу да се у организационим јединицама за обављање истоврсних послова може образовати само једна организациона јединица са одговарајућом структуром.
				Члан 3.
				Унутрашње уређење и систематизација радних места, делокруг и категоризација организационих јединица Министарства, број, систематизација, врста, односно статус и опис радних места, радна места за која се предвиђају посебни услови за њихово попуњавање, као и начин руковођења, планирања и извршавања послова, прописују се правилником који доноси министар унутрашњих послова, по претходно прибављеној сагласности Владе.
				III. ВРСТЕ ОРГАНИЗАЦИОНИХ ЈЕДИНИЦА
				Члан 4.
				Организационе јединице Министарства образују се као унутрашње и уже организационе јединице.
				IV. УНУТРАШЊЕ ОРГАНИЗАЦИОНЕ ЈЕДИНИЦЕ
				Члан 5.
				Унутрашње организационе јединице су: Кабинет министра, Секретаријат, Дирекција полиције и сектори, као и Служба интерне ревизије и Служба за безбедност и заштиту података.
				Члан 6.
				Кабинет министра се образује да би вршио саветодавне, полицијске, оперативно-стручне послове, послове у вези са односима са јавношћу, послове протокола и друге послове значајне за рад министра.
				На послове из става 1. овог члана, због њихове специфичности, распоређују се, односно премештају, по правилу, запослени на неодређено време са одговарајућим радним искуством у Министарству. 
				Кабинетом министра руководи шеф кабинета.
				Члан 7.
				Секретаријат се образује да би вршио нормативне, системско-правне и правно-саветодавне послове од интереса за Министарство у целини, у циљу обезбеђивања правне ваљаности у обављању полицијских и других унутрашњих послова, као и стамбене послове и послове који се односе на области заштите података о личности, слободног приступа информацијама од јавног значаја, притужбеног поступка. 
				Секретаријат пружа стручну правну подршку Министарству приликом сарадње са органима државне управе и другим државним органима и организацијама.
				Секретаријатом руководи секретар министарства.
				Члан 8.
				Дирекција полиције образује се да би вршила полицијске и друге унутрашње послове.
				Дирекцијом полиције руководи директор полиције.
				Члан 9.
				Сектор се образује да би вршио послове који представљају заокружену област рада у министарству.
				Сектор који је образован законом обавља послове утврђене тим законом. 
				Сектор који је образован актом из члана 3. ове уредбе, обавља послове који представљају заокружену област рада, а којима се стварају услови за рад Полиције и Министарства у целини.
				Сектором руководи помоћник министра који је истовремено и начелник сектора.
				Члан 10.
				Служба интерне ревизије и Служба за безбедност и заштиту података обављају послове одређене законом.
				Службом руководи начелник службе.
				V. УЖЕ ОРГАНИЗАЦИОНЕ ЈЕДИНИЦЕ
				Члан 11.
				Уже организационе јединице, које се могу образовати у саставу унутрашњих организационих јединица јесу одељења, одсеци и групе, а изузетно, у Дирекцији полиције или другој унутрашњој организационој јединици чији су послови и делокруг утврђени законом, као уже организационе јединице могу се образовати управе, одељења, одсеци и групе.
				Члан 12.
				Управа се образује за обављање међусобно повезаних послова на којима ради најмање 50 запослених.
				Управом руководи начелник управе.
				Управа може имати одељења.
				Одељење се образује за обављање међусобно повезаних послова на којима ради најмање осам запослених.
				Одељењем руководи начелник одељења.
				Одељење може имати одсеке.
				Одсек се образује за обављање међусобно сродних послова који захтевају непосредну повезаност и организациону посебност и најмање пет запослених.
				Одсеком руководи шеф одсека.
				Одсек може имати групе.
				Група се образује за обављање међусобно сродних послова на којима ради најмање три запослена.
				Групом руководи руководилац групе.
				Уже организационе јединице могу се образовати за обављање послова у седишту Министарства и за подручне полицијске управе.
				Уже организационе јединице могу имати другачији, посебан назив (служба, канцеларија, јединица, центар и сл.) који боље одражава њихов делокруг, али при томе морају бити еквивалентне условима за образовање управе, одељења, одсека или групе, као и да њихово место у организационој структури Министарства буде одговарајуће тим организационим јединицама.
				Уколико организациона јединица има посебан назив, потребно је у Правилнику о унутрашњем уређењу и систематизацији радних места у Министарству утврдити еквивалент у складу са одредбама ст. 1, 4, 7. и 10. овог члана.
				VI. УЖЕ ОРГАНИЗАЦИОНЕ ЈЕДИНИЦЕ ДИРЕКЦИЈЕ ПОЛИЦИЈЕ
				Члан 13.
				У Дирекцији полиције образују се организационе јединице утврђене законом и овом уредбом, на начин да су јединице у седишту радно и функционално повезане са одговарајућим подручним организационим јединицама тако да сродне полицијске послове из свог делокруга обављају на централном, регионалном и локалном нивоу. 
				Руковођење и одговорност у Дирекцији полиције заснива се на утврђеној хијерархији и примени начела једностарешинства, субординације. 
				Начело једностарешинства и субординације у руковођењу остварује се у складу са законом на начин да организационом јединицом руководи један руководилац у складу са описом радног места и према законитим упутствима руководиоца непосредно више организационе јединице. 
				Члан 14.
				Уже организационе јединице у Дирекцији полиције образују се као организационе јединице у седишту и подручне организационе јединице.
				Члан 15.
				Полицијска управа за град Београдобразује се са седиштем у граду Београду и за подручје града Београда.
				У седишту Полицијске управе за град Београд образују се управе, одељења, полицијске испоставе, одсеци и групе.
				У општинама на подручју града Београда образују се полицијске станице које могу имати полицијске испоставе, одсеке и групе.
				Члан 16.
				Подручне полицијске управе образују се за подручја следећих градова односно општина:
				1) Полицијска управа у Бору – за Бор, Кладово, Мајданпек и Неготин, са седиштем у Бору;
				2) Полицијска управа у Ваљеву – за Ваљево, Лајковац, Љиг, Мионицу, Осечину и Уб, са седиштем у Ваљеву;
				3) Полицијска управа у Врању – за Врање, Босилеград, Бујановац, Владичин Хан, Прешево, Сурдулицу и Трговиште, са седиштем у Врању;
				4) Полицијска управа у Зајечару – за Зајечар, Бољевац, Књажевац и Сокобању, са седиштем у Зајечару;
				5) Полицијска управа у Зрењанину – за Зрењанин, Житиште, Нови Бечеј, Нову Црњу и Сечањ, са седиштем у Зрењанину;
				6) Полицијска управа у Јагодини – за Јагодину, Деспотовац, Параћин, Рековац, Свилајнац и Ћуприју, са седиштем у Јагодини;
				7) Полицијска управа у Кикинди – за Кикинду, Аду, Кањижу, Нови Кнежевац, Сенту и Чоку, са седиштем у Кикинди;
				8) Полицијска управа у Крагујевцу – за Крагујевац, Аранђеловац, Баточину, Кнић, Лапово, Рачу и Тополу, са седиштем у Крагујевцу;
				9) Полицијска управа у Краљеву – за Краљево, Врњачку Бању и Рашку, са седиштем у Краљеву;
				10) Полицијска управа у Крушевцу – за Крушевац, Александровац, Брус, Варварин, Трстеник и Ћићевац, са седиштем у Крушевцу;
				11) Полицијска управа у Лесковцу – за Лесковац, Бојник, Власотинце, Лебане, Медвеђу и Црну Траву, са седиштем у Лесковцу;
				12) Полицијска управа у Нишу – за Ниш, Алексинац, Гаџин Хан, Дољевац, Мерошину, Ражањ и Сврљиг, са седиштем у Нишу;
				13) Полицијска управа у Новом Пазару – за Нови Пазар, Сјеницу и Тутин, са седиштем у Новом Пазару;
				14) Полицијска управа у Новом Саду – за Нови Сад, Бач, Бачку Паланку, Бачки Петровац, Беочин, Бечеј, Врбас, Жабаљ, Србобран, Сремске Карловце, Темерин и Тител, са седиштем у Новом Саду;
				15) Полицијска управа у Панчеву – за Панчево, Алибунар, Белу Цркву, Вршац, Ковачицу, Ковин, Опово и Пландиште, са седиштем у Панчеву;
				16) Полицијска управа у Пироту – за Пирот, Бабушницу, Белу Паланку, Димитровград, са седиштем у Пироту;
				17) Полицијска управа у Пожаревцу – за Пожаревац, Велико Градиште, Голубац, Жабаре, Жагубицу, Кучево, Мало Црниће и Петровац на Млави, са седиштем у Пожаревцу;
				18) Полицијска управа у Пријепољу – за Пријепоље, Нову Варош и Прибој, са седиштем у Пријепољу;
				19) Полицијска управа у Прокупљу – за Прокупље, Блаце, Житорађу и Куршумлију, са седиштем у Прокупљу;
				20) Полицијска управа у Смедереву – за Смедерево, Велику Плану и Смедеревску Паланку, са седиштем у Смедереву;
				21) Полицијска управа у Сомбору – за Сомбор, Апатин, Кулу и Оџаке, са седиштем у Сомбору;
				22) Полицијска управа у Сремској Митровици – за Сремску Митровицу, Инђију, Ириг, Пећинце, Руму, Стару Пазову и Шид, са седиштем у Сремској Митровици;
				23) Полицијска управа у Суботици – за Суботицу, Бачку Тополу, и Мали Иђош, са седиштем у Суботици;
				24) Полицијска управа у Ужицу – за Ужице, Ариље, Бајину Башту, Косјерић, Пожегу и Чајетину, са седиштем у Ужицу;
				25) Полицијска управа у Чачку – за Чачак, Горњи Милановац, Ивањицу, и Лучане, са седиштем у Чачку;
				26) Полицијска управа у Шапцу – за Шабац, Богатић, Владимирце, Коцељеву, Крупањ, Лозницу, Љубовију и Мали Зворник, са седиштем у Шапцу.
				У седишту подручних полицијских управа образују се одељења, полицијске испоставе, одсеци и групе.
				У градовима и општинама из става 1. овог члана, изузев оних у којима су седишта подручних полицијских управа, образују се полицијске станице које могу имати полицијске испоставе, одсеке и групе.
				Полицијска испостава може се образовати за одређену територију или за одређену област рада, сходно стопи криминалитета, броју становника, близини границе, постојању важних објеката инфраструктуре, привреде или објеката од значаја за Републику Србију, односно другим околностима које су од значаја за очување безбедности грађана и имовине.
				Члан 17.
				Полицијском управом руководи начелник полицијске управе, полицијском станицом руководи начелник полицијске станице, а полицијском испоставом руководи командир полицијске испоставе.
				VII. ЗАВРШНЕ ОДРЕДБЕ
				Члан 18.
				Даном ступања на снагу ове уредбе престаје да важи Уредба о начелима за унутрашње уређење Министарства унутрашњих послова („Службени гласник РС”, бр. 8/06, 14/09 – УС и 119/13), изузев одредаба чл. 12–23. те уредбе.
				Члан 19.
				Унутрашње уређење и систематизација радних места Министарства унутрашњих послова ускладиће се са овом уредбом у року од 90 дана од дана њеног ступања на снагу. 
				Члан 20.
				Ова уредба ступа на снагу осмог дана од дана објављивања у „Службеном гласнику Републике Србије”.
				05 број 110-5520/2017
				У Београду, 19. јуна 2017. године
				Влада
				Први потпредседник Владе,
				Ивица Дачић, с.р.
	

