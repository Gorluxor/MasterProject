







На
основу члана 90. став 2. Устава Републике Србије, а у вези са чл. 10–17. Закона
о заштити биља („Службени лист СРЈ”, бр. 24/98 и 26/98 – исправка и „Службени
гласник РС”, број 101/05 – др. закон), 

Влада
доноси
	

УРЕДБУ

о мерама за
сузбијање и уништавање коровске биљке амброзија – Ambrosia
artemisiifolia l. (spp.)

„Службени
гласник РС”, број 69 од 18. 
августа 2006.





Члан 1.

Овом
уредбом утврђују се мере за сузбијање и уништавање коровске биљке амброзија – Ambrosia
artemisiifolia L. (spp.) (у даљем тексту: амброзија), ради
спречавања штета које она наноси, и то на:

1)
површинама пољопривредног земљишта;

2)
површинама шумског земљишта;

3)
површинама грађевинског земљишта;

4)
површинама воденог земљишта.
	

Члан 2.

Сузбијање
и уништавање амброзије спроводе: 

1)
власници и корисници површина пољопривредног обрађеног и необрађеног земљишта
(вртови и баште, њиве, воћњаци, виногради, ливаде и др.), шума, ловишта;

2)
власници и корисници грађевинског земљишта, изграђеног и неизграђеног;

3)
субјекти који управљају водотоковима и каналима и површинама уз водотокове и
канале;

4)
субјекти који одржавају површине уз јавне путеве и железничке пруге;

5)
субјекти који управљају парковима, националним парковима, гробљима и другим
зеленим површинама; 

6)
власници и корисници запуштених површина поред путева, стаза, као и утрина,
парлога, деградираних пашњака, запуштених паркова, искрчених места у шумама и
др.
	

Члан 3.

Субјекти
из члана 2. ове уредбе дужни су да у току вегетационе сезоне, до почетка
фенолошке фазе цветања, на наведеним површинама сузбијају и уништавају
амброзију, и то применом следећих мера:

1)
агротехничких мера – обрада земљишта (орање, тањирање), нега усева (окопавање,
култивисање, плевљење) и др.;

2)
механичких мера – кошење, чупање, спаљивање биљака и др.;

3)
хемијских мера – употреба хербицида са контактним и тоталним деловањем.
	

Члан 4.

Спровођење
ове уредбе надзире Министарство пољопривреде, шумарства и водопривреде.
	

Члан 5.

Ова
уредба ступа на снагу осмог дана од дана објављивања у „Службеном гласнику
Републике Србије”.



05
број 110-7881/2006

У
Београду, 17. августа 2006. године


Влада

Потпредседник,


Ивана
Дулић Марковић, с.р.
	
	



