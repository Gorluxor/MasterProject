




На основу члана 16. став 2. Закона о здравственој заштити („Службени гласник РС”, 107/05, 72/09 – др. закон, 88/10 и 99/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
Влада доноси
	
УРЕДБУ
о Националном програму превенцијe, лечењa, унапређењa и контролe бубрежне инсуфицијенције и развоја дијализе у Републици Србији до 2020. године
"Службени гласник РС", број 11 0д 22. фебруара 2011.

	
Члан 1.
Овом уредбом утврђује се Национални програм превенцијe, лечења, унапређења и контроле бубрежне инсуфицијенције и развоја дијализе у Републици Србији до 2020. године.
Члан 2.
Превенција, лечење, унапређење и контрола бубрежне инсуфицијенције спроводи се по Националном програму из става 1. ове уредбе, који садржи утврђен циљ, активности и очекиване резултате.
Национални програм из члана 1. ове уредбе одштампан је уз ову уредбу и чини њен саставни део.
Члан 3.
Ова уредба ступа на снагу осмог дана од дана објављивања у „Службеном гласнику Републике Србије”. 

05 број 110-959/2011
У Београду, 17. фебруара 2011. године
Влада
Први потпредседник Владе –
заменик председника Владе,
Ивица Дачић, с.р.

	
НАЦИОНАЛНИ ПРОГРАМПРЕВЕНЦИЈЕ, ЛЕЧЕЊA, УНАПРЕЂЕЊA И КОНТРОЛЕ БУБРЕЖНЕ ИНСУФИЦИЈЕНЦИЈЕ И РАЗВОЈА ДИЈАЛИЗЕ У РЕПУБЛИЦИ СРБИЈИ ДО 2020. ГОДИНЕ
	
Увод
Болести бубрега чине групу обољења различите етиологије, патогенезе, клиничке слике и прогнозе. Најчешће су изазвана инфекцијама, метаболичким поремећајима, токсинима и другим узроцима а манифестују се као гломерулонефритис, пијелонефритис, нефротски синдром и акутна, односно хронична бубрежна инсуфицијенција.
Акутна инсуфицијенција бубрега је тешко оштећење функције бубрега са различитим клиничким испољавањем. Јавља се нагло, често као компликација других обољења или стања. Ако се брзо отклоне узроци њеног настанка, потенцијално је реверзибилна, у противном, доводи до појаве синдрома акутног затајивања, недовољне функције бубрега. Иреверзибилно прогресивно оштећење бубрега, најчешће узроковано различитим болестима (гломерулонефритис, дијабетес, хипертензија, пијелонефритис, опструкције у уринарном тракту и др.) карактерише хронична инсуфицијенција бубрега. Од укупно 18 одабраних болести обухваћених студијом „Оптерећење болестима и повредама у Србији, 2003. године”, болести бубрега (нефритис и нефроза) једанаести су узрок оптерећења болестима и повредама.
У Републици Србији, због болести бубрега лекару опште медицине обрати се у просеку годишње 22.000 особа и болнички се лечи око 15.000 људи. 
Хронична болест бубрега је озбиљно обољење, које због значајних трошкова лечења, лошијег квалитета живота, скраћеног радног и животног века оболелих представља значајан јавно-здравствени проблем. Хроничне болести бубрега чине скоро трећину болнички лечених особа и чак 84% смртних исхода од свих болести бубрега. Од ове болести у Републици Србији годишње умре приближно 1650 особа. У свету се последњих 30 година бележи пораст оболевања од терминалне бубрежне инсуфиенције који поприма епидемијски карактер. Очекује се да се овакав тренд настави и у наредном периоду. У структури свих узрока терминалне бубрежне инсуфицијенције водеће место има дијабетес са 50% и хипертензија са 27%, а затим гломерулонефритис 13% и други узроци 10%.
1. За настанак хроничних бубрежних болести фактори ризика јесу:
– шећерна болест;
– пушење;
– гојазност;
– хипертензија;
– године живота (више од 65 година);
– наследне болести бубрега;
– низак социоекономски статус.
1.1. Дијабетична обољења бубрега
Обољења бубрега представљају врло важне компликације дијабетеса. У ову групу обољења сврстава се дијабетична нефропатија, као једна од најтежих касних компликација дијабетеса, акутни и хронични пијелонефритис. 
Дијабетична нефропатија је микроваскуларна компликација која се испољава у оба типа дијабетеса и представља један од водећих узрока терминалне бубрежне инсуфицијенције и смртности бубрежног обољења. 
У земљама Европске уније, нефропатију има од 7% до 15% дијабетичара. У Републици Србији, према подацима из Регистра за дијабетес, који је израдио Институт за јавно здравље Србије „др Милан Јовановић – Батут”, већ у тренутку откривања типа 2 дијабетеса, 3% оболелих има дијабетичну нефропатију. 
Развој дијабетичне нефропатије одвија се кроз пет фаза, а прве три клинички су неманифестне, тек у четвртој фази појављује се протеинурија као знак нефропатије. Применом метаболичке и антихипертензивне интервенције у прве три фазе обољења, може се утицати на успорење прогресије, или чак заустављање развоја болести.
С обзиром на значај откривања обољења у ранијим фазама, детекција почетне нефропатије на основу микроалбуминурије, према препорукама водича за превенцију типа 2 дијабетеса, треба да буде неизоставни део редовног праћења пацијената са дијабетесом. 

	2. Организација службе за дијализу у Републици Србији 
У Републици Србији се поступцима дијализе лечи се 4479 пацијената (месец пресека септембар 2010. године). 
Поступцима хемодијализе у здравственим установама која обухвата бикарбонатну, високоефикасну бикарбонатну хемодијализу и хемодијафилтрацију, обухваћено је 4037 пацијената, док се на перитонеумском програму (тзв. „дијализе у кућним условима”) налази 442 пацијента. Кроз перитонеумски програм, пацијенти се дијализирају интермитентном перитонеумском дијализом, континуираном амбулаторном дијализом, компликованом континуираном амбулаторном дијализом, аутоматском перитонеумском дијализом и кроз континуиране поступке замене бубрежне функције. 
Лечење пацијената дијализом уговорено са Републичким заводом за здравствено осигурање спроводи се у 57 здравствених установа:
– четири клиничка центра: Србије, Војводине, Ниша и Крагујевца; 
– два клиничко-болничка центра (Клиничко-болнички центар „Звездара” и Клиничко- болнички центар „Земун”) и 33 опште болнице;
– Универзитетска дечија клиника у Београду и Институт за здравствену заштиту деце и омладине Војводине, Нови Сад; 
– три специјалне болнице: Специјална болница за енденску некропатију Лазаревац, Специјална болница за интерне болести Врњачка бања и Специјална болница за интерне болести Младеновац; 
– домови здравља: Бачка Паланка, Куршумлија, Барајево, Обреновац, Ковачица, Жагубица и Сента, специјалне болнице за хемодијализу у приватној својини, три у Београду, Новом Саду и Нишу
– Војномедицинска академија Београд.

	3. Лечење бубрежне инсуфицијенције трансплантацијом
Значајни резултати у вези са смањењем смртности већине пацијената са хроничном бубрежном инсуфицијенцијом који се третирају понављаним дијализама постижу се трансплантацијом бубрега као јединим медицински оправданим и економски прихватљивим видом лечења. Прве трансплантације бубрега у Републици Србији изведене су седамдесетих година, а оснивање и развој мултидисциплинарног тима 1980. године значајно је допринео даљем развоју трансплантације бубрега у Републици Србији. 
Евиденција мождане смрти у земљама Европске уније обавезна је у јединицама интензивне неге неурохируршких и неуролошких одељења што омогућава увид у потенцијални број кадаверичних донора према регионима. 
У Републици Србији постоје јасни законски и клинички критеријуми за дијагнозу мождане смрти и њену потврду одговарајућим дијагностичким методама, али није развијен организован систем донорских болница што за последицу као извор кадаверичних давалаца препоручује само универзитетске установе у којима се и обављају трансплантације бубрега.
У току последњих неколико година учињени су први кораци ка јавној промоцији завештања органа, а број особа са донорским картицама је у порасту. У току су кампање којима се информише јавност о значају трансплантације органа.
Табела 1. број трансплантираних бубрега у Републици Србији у периоду 2008 – 2010. године





	

установа

2008.

2009.

2010. (крај трећег квартала)


1.

Клинички центар Србије

39

40

34


2.

Клинички центар Војводине

13

13

12


3.

Клинички центар Ниш

12 (све живе)

14 (10 живих, 4 кадаверичне)

6


4.

Војномедицинска академија

22

24

5


5.

Универзитетска дечја клиника Београд

9

7

5


укупно

95

98

62
Табела 2. број донора по годинама у Републици Србији у периоду 2008 – 2010. године





	

установа

2008.

2009.

2010.

2008 – 2010


1.

Клинички центар Србије

6

14

28

48


2.

Клинички центар Војводине

3

4

4

11


3.

Клинички центар Ниш

0

2

3

5


4.

Војномедицинска академија

1

6

1

8 


укупно

10

26

36

72
Табела 3. Табеларни приказ броја донора, броја експлантираних и броја трансплантираних органа у здравственим установама у Републици Србији у 2010. години 





	

установа

Број донора по месецима

Број експлантиранх органа

Број трансплантираних органа

Број издатих донор. картица



	


	


	


	

бубрег

јетра

бубрег

јетра


1.

Клинички центар Србије

10

8

4

6

48

12

34

2 

/


2.

Клинички центар Војводине

/

3

/

1

8

3

12

5

4000


3.

Клинички центар Ниш

/

1

/

2

6

3

6

/

430


4.

Војномедицинска академија

/

/

1

/

2

1

5

10

40322


5.

Универзитетска дечја клиника 

/

/

/

/

/

/

5

/

/



	

Укупно

10

12

5

9

64

19

62

17

44752



	

свега

36

83

79

	4. Разлози за доношење Националног програма
Тренутно не постоји стратегија превенције и раног откривања хроничних болести бубрега. Број болесника са хроничном бубрежном инсуфицијенцијом у сталном је порасту захваљујући условима сложеног демографског и социо-економског оквира старости и старења у Републици Србији. С тим у вези, важно је нагласити да је становништво Републике Србије међу најстаријим популацијама на свету. Према попису становништва из 2002. године, више од 1.200.000 лица у Републици Србији, од тога у АП Војводини 300 000, има 65 и више година, или, релативно посматрано, шестина укупне популације је старија (Национална стратегија о старењу 2006–2015). Процес старења становништва наставиће се и у непосредној будућности, а нарочито интензивно биће даље старење популације старијих а самим тим и оболелих од акутних и хроничних обољења бубрега као једног од значајнијих узрока у укупном морбидитету и морталитету на националном нивоу. 

	5. Законски основ за доношење Националног програма
Закон о здравственој заштити („Службени гласник РС”, бр. 107/05, 72/09 – др. закон, 88/10 и 99/10).
Закон о здравственом осигурању („Службени гласник РС”, бр. 107/05 и 109/05 – исправка).
Закон о трансплантацији органа, ћелија и ткива („Службени гласник РС”, број 72/09).
Уредба о плану мреже здравствених установа („Службени гласник РС”, бр. 42/06, 119/07, 84/08, 71/09, 85/09 и 24/10).
Правилник о ближим условима за обављање здравствене делатности у здравственим установама и другим облицима здравствене службе („Службени гласник РС”, бр. 43/06, 12/09 и 50/10). 

	6. Кључне компоненте Националног програма
Унапређење рада постојећих и планирање нових дијализних центара у складу са потребама и расположивим капацитетима, све према стандардима Европске уније.
Израда националних водича и стручно-методолошких упутстава у чијем доношењу ће учествовати одговарајућа стручна тела ради усаглашавања у терапијском поступању према пацијентима на дијализи.
Планирање и развој информационог система који омогућава формирање националног регистра за пацијенте који су у предијализној фази, пацијенте на дијализи као и пацијенте након трансплантације са одговарајућим пратећим подацима од значаја. 

	7. Основни циљ Националног програма
Основни циљ Националног програма превенције, лечења, унапређења и контроле бубрежне инсуфицијенције и развоја дијализе у Републици Србији до 2020. године (у даљем тексту: Национални програм) је унапређење система здравствене заштите ради превенције настанка болести, раног откривања и лечења бубрежних болесника према препорученим стандардима Европске уније, као и значајно смањење смртности и инвалидитета оболелих. 
Активности националног програма заснивају се на препорукама међународних стручних удружења уз оптимално коришћење расположивих и планирање нових ресурса чиме ће се значајно унапредити квалитет живота пацијената и постићи значајно смањење улагања друштвене заједнице у овај сегмент здравствене заштите. 

	8. Примарна здравствена заштита
Национални програм обухвата унапређење превентивних мера, правовремено препознавање поремећаја бубрежне инсуфицијенције са нагласком на примарни ниво здравствене заштите, као и адекватно збрињавање ради смањења инвалидитета и смртности.
Дом здравља који обавља послове хемодијализе у погледу кадрова треба да има најмање једног доктора специјалисту интерне медицине и четири медицинске сестре – техничара са вишом односно средњом стручном спремом на 3 400 дијализа годишње и једног техничара – електроничара са вишом, односно средњом школском спремом на 4 500 дијализа годишње.
8.1. Циљеви Националног програма:
– превенција фактора ризика;
– правовремено препознавање поремећаја бубрежне инсуфицијенције;
– унапређење квалитета живота оболелих. 
8.2. Мере и активности:
– контрола резидуалне бубрежне функције једном годишње за пацијенте који су под ризиком;
– едукација здравствених радника службе за лабораторијску дијагностику домова здравља о превентивном увођењу методе одређивања 24 – сатног излучивања албумина у мокраћи односом протеин – креатинин у појединачном узорку; 
– континуирана едукација изабраног лекара о мерама раног откривања бубрежне инсуфицијенције;
– едукација изабраног лекара о прописивању терапије за пацијенте који су на режиму хемодијализе; 
– формирана база података по регионалном принципу (домови здравља и опште болнице воде регистар за пацијенте на дијализи) континуирано се прослеђује референтним установама ради планирања предијализне трансплантације;
– успостављање и примена стандарда у домовима здравља у вези са редовном контролом и израдом одговарајуће дијагностике пацијената на дијализи ради прибављања неопходне документације за случај могуће трансплантације.

	9. Секундарна здравствена заштита
Општа болница која обавља послове хемодијализе у погледу кадрова треба да има најмање: једног доктора специјалисту интерне медицине и четири медицинске сестре – техничара са вишом односно средњом стручном спремом на 3 400 дијализа годишње и једног техничара – електроничара са вишом, односно средњом школском спремом на 4 500 дијализа годишње.
Општа болница која обавља послове хемодијализе у педијатрији има једног доктора медицине специјалисту педијатрије и четири медицинске сестре – техничара са вишом односно средњом школском спремом на 2 000 дијализа годишње, и једног техничара – електроничара са вишом односно средњом школском спремом на 4 500 дијализа годишње.
За општу болницу која обавља послове перитонеалне дијализе – једна медицинска сестра – техничар са вишом, односно средњом школском спремом на пет болесника – у смени.
9.1. Циљеви Националног програма:
– смањење инциденције последица и компликација акутне бубрежне инсуфицијенције (у даљем тексту: АБИ);
– правовремено постављање дијагнозе хроничне бубрежне инсуфицијенције (у даљем тексту: ХБИ) и адекватно збрињавање тих пацијената.
9.2. Мере и активности:
– успостављање и примена стандарда у вези са редовном контролом и израдом одговарајуће дијагностике за пацијенте на дијализи ради прибављања неопходне документације за случај могуће трансплантације; 
– примена параметара који ће бити дефинисани за потребе формирања и праћења јединственог регистра за пацијенте са АБИ и ХБИ;
– формирана база података (домови здравља и опште болнице воде регистар за пацијенте на дијализи) континуирано се прослеђује здравственим установама ради планирања предијализне трансплантације;
– континуирана медицинска едукација о поступцима очувања бубрежне функције током и након оперативног захвата, различитих инфекција и нерегулисане хипертензије (пацијенти ће бити у обавези да носе посебне картице за ХБИ ради давања основних упутстава о њиховом лечењу).
– имплементација стручно-методолошког упутства о постављању дијагнозе, терапијском третману конзервативним приступом и примени дијализе и рехабилитацији пацијената са ХБИ;
– едукација здравствених радника и здравствених сарадника, континуирано, о свим аспектима акутне и хроничне бубрежне инсуфицијенције.

	10. Благовремена израда приступа за лечење дијализом
Један од најважнијих поступака код болесника са ХБИ је благовремена израда васкуларних приступа, било да се ради о артериовенској фистули тј. графту или катетеру ради лечења хемодијализом или о постављању катетера у перитонеумску дупљу ради започињања лечења перитонеумском дијализом. Према подацима развијених земаља, од укупног броја пацијената којима је неопходна хемодијализа 70% нема благовремено урађен васкуларни приступ.
10.1. Циљ: 
– Повећање броја болесника са благовремено урађеним сталним васкуларним приступом за дијализу.
10.2. Мере и активности:
– едукација у вези са израдом васкуларног приступа за лекаре у здравственим установама на терцијарном нивоу као и у здравственим установама на секундарном нивоу у којима се обавља делатност васкуларне хирургије; 
– едукација здравствених радника и здравствених сарадника о начину неге и контроли рада васкуларног приступа.

	11. Дијализа 
11.1. Општи циљ: Развој унапређеног и уједначеног програма дијализе у Републици Србији 
Служба нефрологије треба да омогући оптималне форме дијализе прилагођене потребама пацијената. Према подацима из регистра Асоцијације нефролога Велике Британије, око 19,5% пацијената са перитонеумске дијализе прелази на хемодијализу током прве две године лечења а 5,2% са хемодијализе прелази на перитонеумску дијализу. 
Различите форме терапије у терминалном стадијуму бубрежне инсуфицијенције комплементарне су а најбољи приступ у лечењу је интегрисан приступ дијализе и трансплантације.
11.2. Основне препоруке за рад дијализних центара:
– дијализни центри раде највише у две смене а стандард у лечењу дијализираних пацијената подразумева три до четири дијализе недељно у трајању од 4,5 до 5 h;
– минимум површине дијализног места износи 12 m²;
– за сваки дијализни центар неопходна је засебна сала за дијализу за пацијенте са непознатим статусом, као и засебна сала за HbS Ag позитивне, HcV позитивне и HIV позитивне;
– сваки центар за дијализу има простор за акутне дијализе и плазмафарезу чија површина не сме да буде мања од 12 m² по дијализном месту;
– простор за припрему воде и реверзну осмозу треба да буде 20 m²; за припрему и стерилизацију 6 m²; простор за чисто и прљаво рубље и санитетски материјал 6 m²; простор за сервисирање и смештај резервних апарата и делова 12 до 16 m² са приручним магацином за потрошни материјал од 16 m² и главним магацинским простором од 40 до 60 m²;
– системи за пречишћавање воде морају испуњавати стандарде европске фармакопеје у погледу чистоће. Регионални институти и заводи за јавно здравље вршиће редовну контролу квалитета воде за дијализу према унапред утврђеним критеријумима;
– поред редовног сервисирања апарата за дијализу, потребно је успоставити стандард да се они мењају након 25.000 радних сати или након пет година употребе;
– сваки центар за дијализу у обавези је да према препорукама отклања медицински отпад.
11.3. Специфични циљеви (у десет корака)
11.3.1. Први корак – Унапређење дијагностичких и терапијских процедура
Примена терапијских процедура за пацијенте на дијализи установљава се према критеријумима Еуротранспланта ради јединствене примене у свим центрима за дијализу на територији Републике Србије.
Стварање могућности да изабрани лекар пацијената на дијализи може своја овлашћења која се односе на дијагностику и лечење, укључујући и прописивање лекова на рецепт као и упућивање на стационарно лечење, да пренесе на надлежног лекара специјалисту ако то захтева здравствено стање пацијента на дијализи као и рационалност у пружању здравствене заштите.
Обезбеђење опреме и примена одговарајућих процедура усклађених према стандардима Европске уније. У складу са капацитетима дијализних центара и степеном истрошености неопходне опреме, неопходно је планирање системског занављања апарата за дијализу и реверзне осмозе, на пример: за 2011. годину територија Републике Србије у потпуности је покривена углавном донираним апаратима за дијализу с тим што је неопходна набавка најмање пет апарата за реверзну осмозу.
Важан корак у побољшању квалитета живота пацијената на дијализи представља кардиоваскуларна рехабилитација која ће се спроводити у Институту за лечење и рехабилитацију „Нишка бања”, Ниш и у Специјалној болници за болести метаболизма „Златибор”, Чајетина и болести штитасте жлезде пренаменом постојећих капацитета, са 20 постеља за Институт у Нишкој бањи и десет постеља за Специјалну болницу за болести штитасте жлезде и болести метаболизма „Златибор”, Чајетина, који ће бити уговорени са Републичким заводом за здравствено осигурање. Ова рехабилитација биће значајна из разлога што пацијенти на дијализи већим делом умиру од последица кардиоваскуларних болести.
11.3.2. Други корак – Унапређење службе за дијализу 
Збрињавање акутних и хроничних стања вршиће се по принципу референтне припадности здравственим установама терцијарног нивоа: Клинички центар Србије, Клинички центар Ниш, Клинички центар Крагујевац, Клинички центар Војводине, Нови Сад.
Клинички центар Ниш, Клинички центар Крагујевац, Клинички центар Војводине, Нови Сад организоваће „амбуланте за трансплантације” које ће према унапред утврђеним критеријумима приспеле податке из база података формираних по територијалном принципу, обједињавати и прослеђивати Управи за биомедицину која формира коначну Јединствену листу чекања за кадаверичну трансплантацију. Амбуланте ће да информишу пацијенте о подацима од значаја за ток њиховог лечења.
Програм асистиране перитонеумске дијализе у нашој земљи у почетној је фази што захтева одговарајућу планску едукацију. Неопходно је повећање броја болесника који су на асистираној перитонеумској дијализи у односу на укупан број болесника на перитонеумској дијализи. С тим у вези, неопходна је едукација медицинских сестара и чланова породице у складу са активностима из плана едукације. Обавезе домова здравља у вези примене програма кућне перитонеумске дијализе. Неопходно је да домови здравља имају едуковане по две медицинске сестре за примену програма асистиране перитонеумске дијализе у кућним условима.
Јачање сарадње са службом хитне медицинске помоћи ради боље организације транспорта пацијената са нагласком на ХБС и ХЦВ позитивне. 
Планирање развоја јавно – приватног партнерства у области дијализе формирањем јединица за дијализу у приватној пракси, у местима која према критеријумима имају већи број пацијената према моделу који је примењен у Новом Саду, Београду и Нишу. 
11.3.3. Трећи корак – Прилагођавање просторних капацитета дијализних центара стандардима Европске уније 
Минимум површине сваког дијализног места треба да буде 12 m² са укупном површином простора од 35 до 40 m² у планирању нових дијализних центара.
11.3.4. Четврти корак – Формирање јединствене базе података 
Формирањем јединствене базе података при Управи за биомедицину за пацијенте који су на хроничном програму дијализе омогућиће се квалитетно праћење ове категорије оболелих према узрасту, полу, основном обољењу и осталим параметрима.
Здравствене установе у којима се обавља дијализа обавезно воде регистар пацијената који су на дијализи, податке усмеравају према референтним центрима за дијализу и трансплантацију (Београд, Ниш, Нови Сад и Крагујевац). На основу приспелих података, према унапред дефинисаним јединственим критеријумима, стручне комисије референтних установа учествују у изради нових листа пацијената по којима Управа за биомедицину сачињава Јединствену листу чекања за кадаверичну трансплантацију. 
11.3.5. Пети корак – Социјална инклузија оболелих – подршка пацијентима од стране психијатара, психолога, нутрициониста и социјалних радника, све у склопу консултативних услуга.
11.3.6. Шести корак – Континуиране активности на промоцији, Националне кампање Министарства здравља, програма „Продужи живот” уз учешће медија, ради пружања значајне подршке у информисању грађана о циљевима и значају трансплантације.
11.3.7. Седми корак – Иницирање, осавремењавање и унапређење едукације у области дијализе. 
Иницирање осавремењавања и унапређења наставних планова и програма у циљу адекватне заступљености у редовним студијама и последипломској настави на факултетима медицинске струке и у струковним школама медицинске струке. 
Континуирана медицинска едукација, у складу са најновијим сазнањима на пољу дијализног лечења, у одговарајућим здравственим установама, за здравствене раднике службе за лабораторијску дијагностику и за здравствене раднике који раде у дијализним центрима, у складу са законом којим се уређује здравствена заштита. 
Израда стручно методолошког упутства о постављању дијагнозе, терапијском третману конзервативним приступом, примени дијализе и рехабилитацији особа са ХБИ и израда приручника за лекаре примарног нивоа здравствене заштите о раном откривању, лечењу и рехабилитацији пацијената са ХБИ и Приручника за оболеле од ХБИ, урадиће се у складу са законом.
Укључивање средстава јавног информисања у кампање о факторима ризика за настанак ХБИ.
11.3.8. Осми корак – Обезбеђивање и спровођење истраживања у области нефрологије
Обезбеђивање и спровођење истраживања у области нефрологије усмерених како на примарну превенцију тако и на рано откривање лечење и рехабилитацију бубрежних болести са посебним освртом на наследне болести бубрега. 
11.3.9. Девети корак – Праћење и спровођење Националног програма 
Праћење и процену спровођења Националног програма на основу прикупљања, обраде и анализе прописаних здравствено-статистичких и других података, односно показатеља предвиђених овим програмом обављају надлежни институти, односно заводи за јавно здравље. Њихове активности усмерава и координира Институт за јавно здравље Србије „др Милан Јовановић – Батут”. Извештаје о спровођењу Националног програма Институту за јавно здравље Србије „др Милан Јовановић – Батут” носиоци програмских целина континуирано припремају и достављају. На основу достављених извештаја Институт за јавно здравље Србије „др Милан Јовановић – Батут” сачињава збирни извештај који доставља Министарству здравља. 
11.3.10. Десети корак – Средства за спровођење Програма контроле бубрежне инсуфицијенције и развоја дијализе у Републици Србији до 2020. године обезбедиће се из буџета Републике Србије на разделу Министарства здравља у складу са билансним могућностима и у оквиру средстава планираних финансијским планом Републичког завода за здравствено осигурање. 
