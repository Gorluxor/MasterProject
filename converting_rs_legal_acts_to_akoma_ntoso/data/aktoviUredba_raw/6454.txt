


	
	Zakon



	
			На основу члана 340. став 1. Закона о енергетици („Службени гласник РСˮ, бр. 145/14 и 95/18 – др. закон) и члана 42. став 1. Закона о Влади („Службени  гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о уделу биогорива на тржишту 
			"Службени гласник РС", број 71 од 4. октобра 2019.
			Предмет уредбе
			Члан 1.
			Овом уредбом ближе се прописује удео биогорива на тржишту, обвезници система стављања биогорива на тржиште (у даљем тексту: обвезници система) и њихове обавезе, мере и начин стављања биогорива на тржиште, извештавање у систему стављања биогорива на тржиште, регистар обвезника система и њихових извештаја, као и друге елементе система стављања биогорива на тржиште.
			Ова уредба се не односи на горива која се стављају на тржиште за потребе образовања обавезних, робних и војних резерви.
			Удео биoгорива на тржишту
			Члан 2.
			Удео биогорива на тржишту је проценат енергије из биогорива у укупној енергији горива, која се стави у промет на тржиште Републике Србије.
			Гориво из става 1. овог члана су безоловни моторни бензини и гасна уља, која се користе као гориво за моторе са унутрашњим сагоревањем у складу са прописима којима се одређују њихови технички и други захтеви.
			Биогорива се стављају на тржиште намешана са горивима нафтног порекла у складу са прописима којима је уређена област енергетике. 
			У смислу ове уредбе, за биогорива која су намешана са горивима нафтног порекла, сматра се да су стављена у промет на тржиште Републике Србије након обележавања (маркирање) ових горива, у складу са прописима који ближе уређују обележавање (маркирање) деривата нафте и стављања овако обележених деривата нафте у промет на тржиште Републике Србије.
			Биогорива из става 1. овог члана морају да испуњавају критеријуме одрживости биогорива и прописане техничке и друге захтеве за биогорива. 
			Одлука о обавезном уделу биогорива на тржишту
			Члан 3.
			Влада одлуком утврђује за обвезнике система обавезни удео биогорива, који су дужни да ставе у промет на тржиште Републике Србије. 
			Обавеза из става 1. овог члана изражава се као процентуални садржај енергије биогорива у укупној енергији горива и изражава се у %.  
			Обавезни удео биогорива у саобраћају утврђује се најкасније до октобра текуће године за период од три наредне календарске године, узимајући у обзир економске могућности и планирану динамику повећања удела биогорива у складу са документом јавне политике којим је та динамика утврђена у складу са законом којим се уређује енергетика.
			Обвезници система
			Члан 4.
			Обвезници система су енергетски субјекти који обављају енергетску делатност производње деривата нафте и/или енергетску делатност трговине нафтом, дериватима нафте, биогоривима и компримованим природним гасом, а који увозе деривате нафте.
			Обавеза стављања удела биогорива на тржиште
			Члан 5.
			Обвезник система је дужан да у једној календарској години стави одговарајућу количину биогорива на тржиште Републике Србије, тако да укупна количина енергије из биогорива одговара најмање обавезном уделу биогорива у дериватима нафте утврђеног одлуком Владе из члана 3. ове уредбе.
			Количина енергије из биогорива коју је обвезник система дужан да стави на тржиште Републике Србије у складу са ставом 1. овог члана, израчунава се на основу методологије за рачунање удела биогорива на тржишту прописане у Прилогу 1 – Методологија за рачунање удела биогорива на тржишту, који је одштампан уз ову уредбу и чини њен саставни део.
			Енергетске вредности деривата нафте и биогорива које се користе за обрачун обавезног удела биогорива у саобраћају прописане су у Прилогу 3 – Енергетске вредности горива и биогорива које се користе за обрачун обавезног удела биогорива у саобраћају, који је одштампан уз ову уредбу и чини њен саставни део. 
			Сировине за добијање биогорива чија се енергетска вредност двоструко рачуна у односу биогорива добијена из других сировина прописане су у Прилогу 4 – Списак сировина за производњу биогорива чија се енергетска вредност двоструко рачуна, који је одштампан уз ову уредбу и чини њен саставни део.
			Извештавање у систему стављања биогорива на тржиште
			Члан 6.
			Обвезник система доказује да је остварио обавезни удео биогорива на тржишту на основу извештаја о испуњавању стављања обавезног удела биогорива на тржиште.
			Извештај из става 1. овог члана, доставља се министарству надлежном за послове енергетике (у даљем тексту: министарство), електронским путем до краја априла текуће године за претходну годину на обрасцу, који је прописан у Прилогу 2 – Образац за извештај о испуњавању удела биогорива на тржишту, који је одштампан уз ову уредбу и чини њен саставни део.
			Извештај из става 1. овог члана, саставља се на основу евиденције коју води обвезник система и која садржи податке о количини, врсти и пореклу биогорива, исправама којима доказује да биогорива испуњавају критеријуме одрживости, као и количини и врсти гориви која су стављена на тржиште Републике Србије. 
			Евиденција из става 3. овог члана чува се најмање пет година.
			Ако обвезник система не достави извештај у прописаном року из става 2. овог члана или достави извештај који је непотпун, нејасан, противречан, непотписан, односно који садржи неки други недостатак, министарство обавештава обвезника система да у року који не може бити краћи од осам дана, нити дужи од 30 дана да отклони утврђене недостатке. 
			Ако обвезник система не отклони недостатке у складу са обавештењем из става 5. овог члана сматра се да није остварио удео биогорива на тржишту у години за коју се извештај сачињава.
			Ако се у поступку инспекцијског надзора утврди да је извештај сачињен на основу неистинитих података и евиденција, инспектор утврђује стварну количину биогорива коју је обвезник система ставио на тржиште у извештајном периоду.
			Регистар обвезника система 
			Члан 7.
			У Регистар обвезника система (у даљем тексту: Регистар) се по службеној дужности уписују обвезници система на основу регистра издатих и одузетих лиценци, који води Агенција за енергетику Републике Србије и података Управе царина. 
			Регистар се води у електронској форми.
			У Регистар се до краја маја текуће године за претходну календарску годину, уписује податак да ли је обвезник система испунио обавезу стављања удела биогорива на тржиште за претходну календарску годину.
			Садржина Регистра
			Члан 8.
			Регистар из члана 7. ове уредбе садржи следеће податке: 
			1) регистарски број, назив, матични број, порески идентификациони број, седиште и делатност са шифром делатности обвезника система; 
			2) податак о обавезном уделу биогорива на тржишту обвезника система за текућу календарску годину;
			3) податак о реализованом уделу биогорива на тржишту обвезника система за претходну календарску годину.
			У Регистар се за сваког обвезника система уносе извештаји из члана 6. ове уредбе и издата решења из члана 10. ове уредбе.
			Доступност података из Регистра
			Члан 9.
			Подаци из Регистра су јавно доступни и видљиви на веб презентацији министарства, осим извештаја из члана 6. ове уредбе који представља пословну тајну обвезника система.
			Последице неиспуњавања обавезног удела биогорива на тржишту
			Члан 10.
			Уколико обвезник система не стави на тржиште обавезан удео биогорива или се у поступку инспекцијског надзора утврди да је извештај из члана 6. ове уредбе састављен на основу нетачних података, дужан је да плати пенал због неиспуњења обавезе стављања обавезног удела биогорива на тржиште (у даљем тексту: пенал).
			Пенал се одређује у новчаном износу по јединици енергије у зависности од количине биогорива, коју је обвезник система пропустио да стави на тржиште у односу на прописани обавезан удео биогорива на тржишту.
			У случају из члана 6. став 7. ове уредбе, обвезник система плаћа пенал за разлику између количине биогорива коју је приказао у извештају из члана 6. став 1. ове уредбе и стварне количине биогорива коју је ставио на тржиште.
			Методологија за рачунање пенала прописана је у Прилогу 5 – Mетодологија за рачунање пенала, који је одштампан уз ову уредбу и чини њен саставни део. 
			Министарство у управном поступку утврђује решењем висину пенала обвезнику система.
			Решење из става 5. овог члана је коначно.
			Рок за исплату пенала је три месеца од дана пријема решења из става 5. овог члана.
			Пенал се уплаћује у буџет Републике Србије.
			Пенал је јавни приход у складу са законом којим се уређује буџетски систем.
			Казнене одредбе
			Члан 11.
			Новчаном казном од 1.500.000 од 3.000.000 динара казниће се обвезник система за привредни преступ, ако не достави извештај у складу са чланом 6. ове уредбе, као и случају ако не достави извештај, односно не отклони његове недостатке у продуженом року у складу са чланом 6. став 5. ове уредбе. 
			Одговорно лице обвезник система казниће се за привредни преступ из става 1. овог члана новчаном казном од 100.000 до 200.000 динара.
			За привредни преступ из става 1. овог члана, правном лицу може се изрећи заштитна мера забране да се бави одређеном привредном делатношћу у трајању од шест месеци до три године, уколико је правно лице за последње две године кажњено због истог привредног преступа.
			Члан 12.
			Министарство је дужно да успостави Регистар у року од годину дана од дана ступања на снагу ове уредбе.
			Завршне одредбе
			Члан 13.
			Ова уредба ступа на снагу осмог дана од дана објављивања у „Службеном гласнику Републике Србијеˮ, а примењује се од 1. јануара 2021. године.
			05 број 110-9682/2019
			У Београду, 3. октобра 2019. године
			Влада
			Председник,
			Ана Брнабић, с.р.
			Прилози
			
			
			Прилог 1- Методологија за рачунање удела биогорива на тржишту
			
			
			Прилог 2 - Образац за извештај о испуњавању удела биогорива на 
			тржишту
			
			
			Прилог 3 - Енергетске вредности горива и биогорива које се користи 
			за обрачун обавезног удела биогорива у саобраћају
			
			
			Прилог 4 - Списак сировина за производњу биогорива чија се 
			енергетска вредност двоструко рачуна
			
			
			Прилог 5- Методологија за рачунање пенала
			
			
			
			
			
	

