




	
Редакцијски пречишћен текст
	
 
	
На основу члана 67. став 3. и члана 80. Закона о одбрани (“Службени лист СРЈ”, бр. 43/94), 
	
	Савезна влада доноси


УРЕДБУ
о критеријумима за утврђивање података значајних за одбрану земље који се морају чувати као државна или службена тајна и о утврђивању задатака и послова од посебног значаја за одбрану земље које треба штитити применом посебних мера безбедности 
„Службени лист СРЈ", број 54 од 8. јула 1994, „Службени гласник РС“, бр. 88 од 28. октобра 2009, 111 од 29. децембра 2009.


I. ОСНОВНЕ ОДРЕДБЕ 

Члан 1.
Овом уредбом прописују се критеријуми за утврђивање података значајних за одбрану земље који се морају чувати као државна или службена тајна и мере за њихову заштиту и утврђују се задаци и послови од посебног значаја за одбрану које у државним органима, предузећима и другим правним лицима треба штитити применом посебних мера безбедности и критеријуми за попуну радних места на којима се ти задаци и послови обављају. 

Члан 2. 
Тајним подацима значајним за одбрану земље сматрају се: 
1) документа која садрже писане, штампане, цртане, снимљене и сличне материјале с подацима значајним за одбрану чијим би откривањем неовлашћеним лицима могле наступити штетне последице за одбрану и безбедност земље; 
2) подаци о борбеним и другим материјалним средствима, односно свим врстама покретних ствари намењених потребама одбране, патентима значајним за одбрану и средствима и уређајима намењеним одбрани, који су у процесу усвајања и испитивања; 
3) подаци о објектима, односно о свим врстама грађевинских објеката и других надземних и подземних градњи, као и другим вештачким или природним објектима значајним за одбрану земље; 
4) подаци о мерама и радњама – одлуке, наређења, саопштења, задаци, предузете радње и поступци у области одбране земље. 

Члан 3. 
Државни органи, предузећа и друга правна лица, према критеријумима прописаним овом уредбом, за сваки тајни податак одбране одређују врсту тајне, степен тајности и мере заштите. 
На документа која су процењена као тајни подаци одбране, на видном месту стављају се ознаке тајности. 
Пре саопштавања тајних података на службеним састанцима, пре снимања на магнетоскопској или филмској траци и у другим сличним случајевима, претходно се даје упозорење о врсти и степену тајности, које има исти значај као и писмено одређеним врстама тајне и степен тајности. 
Документа са подацима о тајним борбеним и другим материјалним средствима или објектима, имају ознаку тајности која је одређена за материјално средство или објекат на који се односи. 
Ознаке тајности елабората, планова, студија, анализа и сличних докумената, као и техничке и друге документације за борбена и друга материјална средства и објекте, имају и сви њихови прилози. 

Члан 4. 
Тајност података одређује се у часу његовог настанка. 
Врсту тајне, степен тајности и поступак за заштиту тајних података одређује старешина државног органа, односно одговорно лице у предузећу или другом правном лицу. 
Врсту тајне и степен тајности појединих података може променити или наредити престанак тајности само старешина државног органа, односно одговорно лице у предузећу или другом правном лицу од којих податак потиче, по сопственој оцени или на предлог корисника податка. 

НАПОМЕНА ИЗДАВАЧА:
У овој уредби нема члана означеног бројем 5.

Члан 6.
Лице које располаже тајним подацима обавезно је да их чува и да извршава прописане и наређене мере за њихову заштиту. 
Обавеза чувања тајних података одбране траје све док старешина, односно одговорно лице из члана 4. став 2. ове уредбе не одреди да је за тим престала потреба. 
Обавеза из става 2. овог члана може престати само ако то није противно интересима одбране земље. 

Члан 7.
Ако тајни податак нестане или буде откривен, старешина државног органа, односно одговорно лице у предузећу или другом правном лицу у коме је тајни податак нестао или је откривен одмах покреће поступак за утврђивање околности под којима је до тога дошло, обезбеђује очување трагова нестанка или откривања податка, предузима мере потребне за отклањање могућих штетних последица и о томе најхитније обавештава надлежни орган одбране, овлашћени орган унутрашњих послова и државни орган, предузеће или друго правно лице од кога податак потиче. 
Државни органи, предузећа и друга правна лица воде евиденцију о несталим или откривеним тајним подацима. 
Евиденција података из става 2. овог члана садржи: врсту податка, околности под којима је податак нестао или је откривен, предузете мере, који су органи обавештени о томе и кратку процену последица нестанка, односно откривања податка. 

Члан 8. 
Државни органи, предузећа и друга правна лица дужни су да прате стање и врше анализе приликом одређивања, чувања, нестанка и откривања тајних података одбране. 

Члан 9. 
Пословна тајна која садржи податак од значаја за одбрану сматра се тајним податком одбране и штити се по одредбама ове уредбе. 

II. КРИТЕРИЈУМИ ЗА УТВРЂИВАЊЕ ТАЈНИХ ПОДАТАКА ОДБРАНЕ

Члан 10.
Тајни подаци одбране представљају државну или службену тајну. 

Члан 11. 
Државну тајну представљају тајни подаци чијим би откривањем могле наступити тешке последице за одбрану и безбедност земље, а који се односе нарочито на: 
1) војне, политичке, економске и друге процене на којима се заснива политика одбране Савезне Републике Југославије (у даљем тексту: СРЈ); 
2) план опште мобилизације и план организовања припрема за одбрану државних органа, предузећа и других правних лица (у даљем тексту: План одбране земље); 
3) извод из Плана одбране земље и планове и програме развоја за предузећа која су од посебног значаја за одбрану земље; 
4) врсте, укупне количине и размештај робних резерви СРЈ и република чланица и капацитете и могућности ратне производње; 
5) сводне анализе и оцене стања припрема за одбрану СРЈ и република чланица; 
6) планове припрема и уређења државне територије за потребе одбране земље; 
7) објекте од посебног значаја за одбрану земље; 
8) научне и техничке проналаске од посебног значаја за одбрану земље; 
9) процене, анализе и поједине мере државних органа од посебног значаја за одбрану земље; 
10) организацију система веза, планове и средства за криптозаштиту, као и прописане норме и поступке спровођења криптозаштите. 
На документа која представљају државну тајну у горењем десном углу, ставља се ознака: „Одбрана", а испод ње ознака: „државна тајна". 

Члан 12. 
Службену тајну представљају тајни подаци чијим би откривањем могле наступити штетне последице за безбедност и одбрану земље. 
Сваком податку који представља службену тајну, зависно од његовог значаја, одређује се један од следећих степена тајности: „строго поверљиво", „поверљиво" или „интерно". 

Члан 13. 
Степен тајности „строго поверљиво" одређује се за податке чијим би откривањем могле наступити теже штетне последице за безбедност и одбрану земље, а односе се на: 
1) изводе из Плана одбране земље и ратну организацију државних органа; 
2) изводе из Плана одбране земље и мобилизацијске планове предузећа и других правних лица; 
3) организацију, планове, средства и систем ратних веза; 
4) планове организације и рада службе осматрања и обавештавања; 
5) врсте, количине и размештај робних резерви; 
6) истраживања геолошког састава земљишта, геомагнетизма, хидролошких карактеристика терена и параметара мора, који су од посебног значаја за одбрану земље; 
7) научне и техничке проналаске значајне за одбрану земље; 
8) анализе и оцене стања припрема за одбрану јединица локалне самоуправе, појединих државних органа, предузећа и других правних лица; 
9) планове припрема и уређења територије за потребе одбране земље; 
10) извештаје са инспекцијских обилазака о стању одбрамбених припрема; 
11) прописе о раду државних органа, предузећа и других правних лица за време ратног стања, непосредне ратне опасности и ванредног стања; 
12) планирану евакуацију и рушење и онеспособљавање објеката материјално-техничких и других средстава; 
13) дужности и радна места значајне за одбрану које треба штитити применом посебних мера безбедности; 
14) организацију, формацију и структуру војнотериторијалних органа и јединица; 
15) криптозаштиту, осим података из члана 11. став 2. тачка 10. ове уредбе. 
На документа којима је одређен степен тајности „строго поверљиво", у горњем десном углу, стављају се, једна испод других, ознаке „одбрана", „службена тајна" и „строго поверљиво". 

Члан 13а*
 Привредно друштво, односно предузеће које има одобрење за истраживање, односно експлоатацију минералних сировина, податке из члана 13. став 1. тачка 6) ове уредбе може ставити на увид лицу овлашћеном за процену капитала, односно имовине (у даљем тексту: овлашћени проценитељ) у том привредном друштву, *лицу у поступку ревизије финансијских извештаја (у даљем тексту: ревизор), као и овлашћеном лицу у поступцима које спроводи привредно друштво, односно предузеће и за чије спровођење је неопходан увид у податке из члана 13. став 1. тачка 6) ове уредбе (у даљем тексту: овлашћено лице),** односно предузећу, на основу сагласности Владе која се даје уз претходно прибављено мишљење Савета за националну безбедност. *

Овлашћени проценитељ *односно ревизор, односно овлашћено лице дужно** је да податке из става 1. овог члана користи само у сврхе за које су му ти подаци стављени на увид и не може их користити у друге сврхе нити их саопштавати трећим лицима.*

*Службени гласник РС, број 88/2009
**Службени гласник РС, број 111/2009

Члан 14. 
Степен тајности „поверљиво" одређује се за податке чијим би откривањем могле наступити последице за безбедност и одбрану земље, а односе се на: 
1) картографске публикације које садрже податке од интереса за одбрану земље; 
2) аерофотоснимке подручја значајних за одбрану земље; 
3) објекте значајне за одбрану земље; 
4) укупну структуру кадра и њихов распоред на ратне дужности; 
5) дужности и радна места значајне за одбрану земље; 
6) организацију и формацију јединица цивилне заштите и цивилне одбране; 
7) врсте и капацитете природних и вештачких склоништа за заштиту становништва и материјалних добара у рату. 
На документа којима је одређен степен тајности „поверљиво", у горњем десном углу, стављају се, једна испод друге, ознаке: „одбрана", „службена тајна" и „поверљиво". 

Члан 15. 
Степен тајности „интерно" одређује се за податке одбране намењене службеним потребама државних органа, предузећа и других правних лица, којима се они ближе упућују, односно обавезују да припремају, достављају, међусобно размењују и користе тајне податке из чл. 13. и 14. ове уредбе. 
На документа којима је одређен степен тајности „интерно" у горњем десном углу, стављају се, једна испод друге, ознаке: „одбрана", „службена тајна" и „интерно". 

III. МЕРЕ ЗА ЗАШТИТУ ТАЈНИХ ПОДАТАКА 

Члан 16.
Мере за заштиту тајних података значајних за одбрану земље обухватају опште и посебне мере заштите и мере заштите у односима са страним физичким и правним лицима (у даљем тексту: странцима). 

Члан 17. 
Опште мере заштите примењују се за заштиту тајних података одбране свих врста тајни и степена тајности и обухватају: 
1) процену значаја података и одређивање врсте тајне, степена тајности и мера њихове заштите од тренутка њиховог настанка; 
2) одређивање просторија за рад и услова и начина рада за посебно изабрана лица која с тајним подацима раде и користе их у служби; 
3) избор лица која могу бити упозната с тајним подацима, у коликом обиму, под којим условима и на који начин; 
4) начин чувања и коришћења тајних података, као и одређивање услова под којима се ти подаци могу износити ван просторија одређених за рад и чување; 
5) забрану неовлашћеним лицима приступа објектима и уласка у објекте од посебног значаја за одбрану земље и просторије за чување тајних докумената, као и забрану приступа тајним борбеним и другим материјалним средствима; 
6) забрану неовлашћеним лицима да снимају тајне податке и уносе фото-апарате и друга техничка средства за снимање у објекте и просторије у којима се налазе тајни подаци, односно у објекте и просторије који представљају тајне податке; 
7) забрану излагања и приказивања неовлашћеним лицима тајних борбених и других материјалних средстава и саопштавање података о таквим средствима; 
8) одређивање начина и средства којима се могу преносити тајни подаци; 
9) организовање физичког обезбеђења и примењивање техничких и других мера заштите тајних података и просторија за чување тајних података; 
10) забрану разговора о тајним подацима ако њихова тајност није заштићена; 
11) забрану публиковања тајних података; 
12) контролу спровођења прописаних мера заштите. 

Члан 18. 
Посебне мере заштите примењују се за заштиту тајних података одбране који представљају државну и службену тајну за које је одређен степен тајности „строго поверљиво" и обухватају: 
1) вођење посебне евиденције о настанку, кретању, достављању и коришћењу тајних докумената и других података, о лицима која су с њима упозната или која их могу користити и о изношењу података ван просторија одређених за њихово чување; 
2) одређивање тајних (шифрованих) назива под којима се воде посао и документација који представљају државну тајну; 
3) чување података у челичним касама и у за то посебно одређеним просторијама; 
4) обезбеђивање просторија у којима се чувају подаци који представљају државну тајну стражом или другим органима унутрашње службе и одговарајућим техничким уређајима; 
5) утврђивање броја примерака тајних аката, стављање нумерације на сваки примерак испод ознаке тајности и одређивање корисника података; 
6) писмено упутство на документу о томе да ли је допуштено његово преписивање, умножавање, фотографисање или прављење извода и ко је надлежан за давање одобрења; 
7) комисијско уништавање концепата, прибелешки, индига, матрица, прорачуна, графикона и другог помоћног материјала коришћеног при раду, спаљивањем или на други начин на који се спречава, односно онемогућава откривање тајних података; 
8) преношење података куриром, као и преношење података који представљају државну тајну специјалним куриром, уз оружану пратњу или уз примену одговарајућих средстава техничке заштите; 
9) давање писмене изјаве о упознавању с подацима који представљају државну тајну; 
10) писмену примопредају дужности између лица која рукују подацима или их чувају; 
11) примењивање мера криптозаштите при преношењу техничким средствима веза података који представљају државну или службену тајну за које је одређен степен тајности „строго поверљиво". 

Члан 19. 
Мере заштите тајних борбених и других материјалних средстава и објеката, поред мера предвиђених одредбама чл. 17. и 18. ове уредбе, обухватају и заштиту тајности места на коме се налазе, намену и техничке и борбене карактеристике, делове уређаја осетљивих на разарање и ватру, начин маскирања и вођење евиденције о тим средствима и објектима, о приступу тим средствима и објектима и о томе коме су и по чијем наређењу показани. 

Члан 20. 
Обавеза заштите тајних података о борбеном или другом материјалном средству настаје у часу преузимања задатака за израду или усавршавање тог средства, односно у часу његове набавке и траје док то средство не изгуби својство тајног податка одбране. 
Мере заштите тајних података о борбеном или другом материјалном средству спроводе наручилац, произвођач, набављач и корисник средстава, односно лице код кога се то средство чува. 
Наручилац је дужан да одреди мере заштите тајности средства од часа преузимања радњи из става 1. овог члана до предаје произведеног или набављеног средства на коришћење, односно чување. 
Произвођач, односно набављач средства дужан је да спроводи мере заштите тајности које одреди наручилац, од часа ступања у пословне преговоре у вези са производњом, односно набавком до предаје средства наручиоцу. 
Корисник тајног средства и лице код кога се то средство чува спроводе прописане мере заштите, а у складу с конкретним условима коришћења и чувања, одређују и допунске мере заштите. 

Члан 21. 
Мере заштите тајних података о објекту спроводе инвеститор, пројектант, учесници у конкурсу, извођач радова и његови кооперанти, као и корисник, односно лице коме се тај објект повери на чување. 
Инвеститор је дужан да одреди мере заштите тајности објекта од часа предузимања првих радњи за грађење до предаје објекта на коришћење или чување. 
Пројектант и други учесници у конкурсу дужни су да спроводе мере заштите тајности објекта које одреди инвеститор за све време трајања конкурса. 
Извођач радова и ангажовани кооперанти дужни су да спроводе мере заштите тајности објекта за које одреди инвеститор од часа започињања радова до предаје објекта инвеститору. 
Корисник објекта и лице коме се објект повере на чување спроводе мере заштите тајности објекта од часа преузимања објекта на коришћење, односно чување. 

Члан 22. 
Поред мера предвиђених одредбама чл. 17. до 21. ове уредбе, у односима са странцима примењују се и следеће мере заштите тајних података: 
1) претходно проучавање и процена са становишта безбедности и целисходности закључивања споразума са странцима; 
2) одређивање података који се не смеју саопштити или на други начин учинити доступним странцима, односно одређивање података који се, с обзиром на карактер сваке конкретне посете и закљученог споразума, могу саопштити; 
3) одређивање и припремање лица која ће са странцима учествовати у пословним односима; 
4) одређивање програма кретања странаца за време посете државном органу, предузећу или другим правним лицима; 
5) забрана ангажовања странаца у научноистраживачком раду и другим облицима научне сарадње значајним за одбрану земље без претходног одобрења савезног министра за одбрану; 
6) забрана странцима непосредног увида у документацију значајну за одбрану, као и забрана бављења у службеним просторијама, осим у службеним просторијама које су за то одређене. 
Ради заштите тајних података одбране у пословима и кооперантским односима са иностранством, предузећима и другим правним лицима који производе предмете значајне за одбрану, савезни министар за одбрану може поставити посебне услове у погледу мера заштите тајних података, које су они обавезни да поштују. 

Члан 23. 
Државни органи, предузећа и друга правна лица дужни су да на основу критеријума и обавезних мера заштите прописаних овом уредбом, својим општим актом пропишу које се врсте података из њиховог делокруга сматрају тајним подацима одбране и да одреде мере и поступак за њихову заштиту, као и мере и поступак за заштиту таквих података у односима са странцима. 

Члан 24. 
Лица којима је престала дужност у погледу спровођења мера заштите тајних података одбране не ослобађају се обавезе чувања тајности тих података. 

IV. ЗАДАЦИ И ПОСЛОВИ ОД ПОСЕБНОГ ЗНАЧАЈА ЗА ОДБРАНУ 

Члан 25. 
Задаци и послови од посебног значаја за одбрану земље које у државним органима, предузећима и другим правним лицима треба штитити применом посебних мера безбедности су: 
1) анализе и информације о стању и појавама у политичком и економском систему земље, о спровођењу утврђене политике и појавама које могу утицати на настајање ванредног стања у земљи или делу земље; 
2) остваривање политичких и других односа СРЈ са другим државама и међународним организацијама; 
3) задаци и послови на обезбеђењу рада савезних органа и организација и обезбеђењу одређених личности и објеката; 
4) системска и друга питања у вези с политиком одбране земље и спровођењем одбрамбених припрема; предлози уредби са законском снагом и други прописи и документа који се припремају и утврђују за случај рата, непосредне ратне опасности или ванредног стања; 
5) припрема методологије и јединствених показатеља за израду Плана одбране земље, елемената садржаја тог плана и извода из тог плана; припреме привредних и друштвених делатности и функционисање и планови функционисања тих делатности за време ратног стања; припреме општих аката о организацији, раду и систематизацији задатака и послова у државним органима за време ратног стања; 
6) послови надзора над радом и припремама за одбрану; инспекцијски послови у вези са извршавањем савезних прописа, планова и других аката у области одбране; инструкције у погледу остваривања припрема за одбрану и функционисања одређених делатности за време ратног стања; 
7) послови обезбеђења материјалних и других услова за рад и функционисање државних органа у рату, непосредној ратној опасности и ванредном стању; утврђивање основних елемената система веза и општег режима употребе и коришћења веза у ратном стању, непосредној ратној опасности и ванредном стању; организација криптозаштите; образовање и функционисање службе осматрања и обавештавања; 
8) заштита и обучавање кадрова за рад на задацима и пословима одбране; заштита тајности задатака и послова, докумената и архивског и регистарског материјала; мере безбедности у погледу заштите задатака и послова од посебног значаја за одбрану; 
9) планирање, обезбеђење и размештај одређених капацитета и резерви од посебног значаја за одбрану земље; промет производа за посебне намене од интереса за одбрану земље и старање резерви за потребе тог промета; 
10) остали задаци и послови који су актом старешине државног органа, односно одговорног лица у предузећу или другом правном лицу утврђени као задаци и послови значајни за одбрану земље. 

V. ПОСЕБНЕ МЕРЕ БЕЗБЕДНОСТИ РАДИ ЗАШТИТЕ ЗАДАТАКА И ПОСЛОВА ОД ПОСЕБНОГ ЗНАЧАЈА ЗА ОДБРАНУ ЗЕМЉЕ 

Члан 26. 
Задаци и послови од посебног значаја за одбрану штите се посебним мерама безбедности, и то: 
1) откривањем и спречавањем активности страних обавештајних служби, деловања терористичких организација и других видова непријатељске делатности усмерених према државним органима; 
2) припремањем и коришћењем снага и средстава за специјалне намене, ради техничког, физичког и других видова безбедности и заштите; 
3) утврђивањем посебних програма обуке радника који раде на пословима од посебног значаја за одбрану. 

Члан 27. 
Задатке и послове од посебног значаја за одбрану земље које треба штитити посебним мерама безбедности из члана 25. ове уредбе утврђује старешина који руководи државним органом, односно одговорно лице у предузећу и другом правном лицу, по прибављеном мишљењу Савезног министарства за унутрашње послове. 

VI. КРИТЕРИЈУМИ ЗА ПОПУНУ РАДНИХ МЕСТА ЗА ВРШЕЊЕ ПОСЛОВА И ЗАДАТАКА ОД ПОСЕБНОГ ЗНАЧАЈА ЗА ОДБРАНУ ЗЕМЉЕ 

Члан 28.
Радник у државном органу, предузећу и другом правном лицу који се распоређује на послове и задатке од посебног значаја за одбрану земље или те послове и задатке обавља у оквиру редовних послова и задатака по општем акту о систематизацији, поред општих услова прописаних законом за пријем у радни однос, треба да испуњава и посебне услове: да није осуђиван за кривична дела против уставног уређења и безбедности СРЈ (Глава XV КЗ СРЈ), кривична дела против привреде и јединства југословенског тржишта (Глава XVIII КЗ СРЈ), кривична дела против привреде прописана републичким законима, кривична дела прописана посебним савезним законима која се односе на платни промет, девизно пословање и царину, кривична дела против службене дужности прописана савезним и републичким законима и кривична дела против Војске Југославије (Глава XX КЗ СРЈ), као и да се против њега не води кривични поступак за кривично дело за које се гоњење предузима по службеној дужности. 

Члан 29.
Старешина државног органа, односно одговорно лице у предузећу и другом правном лицу дужно је да од органа који о томе воде одговарајуће евиденције прибави податке на основу којих се може утврдити да ли радник који се распоређује на послове и задатке од посебног значаја за одбрану земље испуњава посебне критеријуме из члана 27. ове уредбе. 

Члан 30. 
Старешина, односно одговорно лице из члана 28. ове уредбе дужно је да предузме одговарајуће мере да се радник који је у време распоређивања на послове и задатке од посебног значаја за одбрану испуњавао прописане критеријуме, а код кога је наступио неки од разлога из члана 27. ове уредбе због којих не би више могао вршити те послове и задатке, распореди на друге послове и задатке. 

Члан 31. 
Радна места на којима се обављају послови и задаци од посебног значаја за одбрану земље попуњавају се на начин који је прописан за попуну других радних места. 
Изузетно од одредбе става 1. овог члана, без јавног оглашавања (непосредни пријем у службу) могу се попуњавати радна места за следеће послове и задатке: 
1) руководиоца службе или друге организацијске јединице (одељења, одсека, реферата и др.) за одбрамбене припреме или његовог заменика; 
2) руковаоца Плана одбране земље, односно извода из тог плана за државне органе, предузећа и друга правна лица; 
3) руководиоца организационе јединице везе или самосталног саветника за телекомуникације; 
4) руководиоца центра за обавештавање или службе за криптозаштиту; 
5) извршиоца задатака и послова у Савезном министарству за одбрану који ради непосредно на пословима одбрамбених припрема савезних државних органа; 
6) задатке које утврде државни органи у својим организацијама и систематизацијама послова и задатака. 

VII. ПРЕЛАЗНЕ И ЗАВРШНЕ ОДРЕДБЕ 

Члан 32.
Државни органи, предузећа и друга правна лица дужна су да, у року од три месеца од дана ступања на снагу ове уредбе, подацима из свог делокруга одреде врсту и степен тајности, у складу са одредбама ове уредбе. 
Државни органи, предузећа и друга правна лица који обављају послове и задатке из члана 24. ове уредбе дужни су да у општим актима о организацији, раду и систематизацији послова и задатака утврде радна места која се, сагласно члану 30. ове уредбе, могу попуњавати непосредним пријемом. 

Члан 33. 
Даном ступања на снагу ове уредбе престаје да важи Уредба о критеријумима за утврђивање тајних података одбране и о мерама заштите таквих података („Службени лист СФРЈ", бр. 6/75). 

Члан 34. 
Ова уредба ступа на снагу осмог дана од дана објављивања у „Службеном листу СРЈ".

Савезна влада
Е. п. бр. 362
1. јула 1994. године
Београд
Потпредседник,

Јован Зебић, с.р.


