


	
	Zakon


	
				Редакцијски пречишћен текст
				
				
				На основу члана 57. став 2. Закона о јавној својини („Службени гласник РС”, бр. 72/11 и 88/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
				Влада доноси
				УРЕДБУ
				о непокретностима за репрезентативне потребе Републике Србије
				"Службени 
				гласник РС", бр. 70 од 9. јула 2014, 84 од 2. новембра 2018.
				Члан 1.
				Овом уредбом одређује се које се непокретности сматрају непокретностима за репрезентативне потребе Републике Србије, орган који обавља послове одржавања тих непокретности и прописује се начин њиховог коришћења.
				Члан 2.
				Непокретности за репрезентативне потребе Републике Србије јесу резиденције, гостинске виле и друге непокретности које служе за потребе репрезентације Републике Србије.
				Члан 3.
				Резиденције су зграде које се користe за боравак председника Републике и председника Владе.
				Резиденције су зграде које се користе и за пријем и боравак страних председника држава или влада и других највиших страних гостију Републике Србије.
				Члан 4.
				Резиденције у смислу члана 3. ове 
				уредбе јесу зграда у улици Толстојева број 2а и вила „Мир”, које 
				се користе за пријем и боравак страних председника држава или 
				влада и других највиших страних гостију Републике Србије које 
				примају председник Републике и председник Владе.
				*Службени гласник РС, број 84/2018
				Члан 5.
				Репрезентативне зграде користе се за репрезентативне потребе државних органа, функционера и лица која представљају Републику Србију.
				Репрезентативне зграде из става 1. овог члана јесу:
				1) комплекс у Београду у улици Ужичка 11–15;
				2) Летњиковац Обреновића на Плавинцу код Смедерева;
				3) објекат у Београду у улици Лацковићева број 10;
				4) „Главна вила” у Тополи;
				5) вила у Београду у улици Кнеза Александра Карађорђевића број 75;
				6) објекат у Београду у улици Толстојева број 2 – Клуб посланика;
				7) вила у Београду у улици Ботићева број 8;
				8) зграда у улици Ужичка број 23, која 
				се одређује за боравак и репрезентативне потребе председника 
				Националног савета за координацију сарадње са Руском Федерацијом 
				и Народном Републиком Кином и пријем и боравак страних гостију 
				Републике Србије у оквиру те сарадње.
				*Службени гласник РС, број 84/2018
				Члан 6.
				Гостинске виле су зграде које се користе за смештај гостију.
				Гостинске виле из става 1. овог члана јесу:
				1) вила у Београду у улици Ужичка број 21;
				2) вила „Копаоник” у Врњачкој Бањи;
				3) „Вила Шумадија” у Тополи;
				4) Ловачка кућа у Ворову. 
				Члан 7.
				Одлуку о коришћењу резиденције из члана 4.
				ове уредбе доносе генерални секретар председника Републике и генерални секретар Владе.
				Репрезентативне зграде из члана 5. и гостинске виле из члана 6. ове уредбе користе се на основу писменог захтева који садржи: сврху коришћења, број корисника, место, време на које се захтева коришћење зграде и посебне захтеве корисника ако их има, осим за објекат из члана 5. став 2. тачка 6) ове уредбе.
				Захтев из става 2. овог члана подноси се генералном секретару Владе преко Управе за заједничке послове републичких органа (у даљем тексту: Управа).
				Одлуку о коришћењу репрезентативних зграда из члана 5. став 2. тач. 1)–3) ове уредбе доносе генерални секретар председника Републике и генерални секретар Владе, а коришћење и боравак у објектима обезбеђује Управа.
				Одлуку о коришћењу репрезентативних зграда из члана 5. став 2. 
				тач. 4)–8) ове уредбе, осим зграде из тачке 6) и гостинских вила из члана 6. ове уредбе доноси генерални секретар Владе, а коришћење и боравак у објектима обезбеђује Управа.
				*Службени гласник РС, број 84/2018
				Члан 8.
				Зграда у Толстојевој број 2 – Клуб посланика користи се за пружање угоститељских услуга за потребе државних органа, за одржавање састанака, организовање коктела, свечаних ручкова и вечера, као и за пружање других репрезентативних услуга у оквиру пратећих садржаја тог објекта.
				Писмени захтев за коришћење објекта из става 1. овог члана садржи: сврху коришћења, број корисника, место, време на које се захтева коришћење објекта, врсту услуге која се захтева и посебне захтеве уколико их корисник има.
				Писмени захтев из става 2. овог члана подноси се Управи која на основу истог одобрава или усаглашава захтеве корисника и обезбеђује коришћење објекта у складу са захтевима корисника.
				Члан 9.
				Послове безбедносне заштите резиденција врше надлежни државни органи у складу са законом.
				Послове заштите од пожара резиденција врши Управа осим надзора над стањем уређаја који омогућавају благовремено откривање и јављање пожара, а које врше надлежни државни органи из става 1. овог члана.
				Послове физичко-техничког обезбеђења зграда из чл. 5, 6. и 8. ове уредбе, осим зграда за које је посебним прописом одређено да послове безбедносне заштите и надзора над стањем уређаја који омогућавају благовремено откривање и јављање пожара врше надлежни државни органи, врши Управа.
				Послове заштите од пожара зграда из става 3. овог члана врши Управа.
				Послове одржавања зграда из чл. 4, 5. и 6. ове уредбе врши Управа.
				Члан 10.
				У зградама из чл. 5, 6. и 8. ове уредбе угоститељске услуге се плаћају у складу са ценовником услуга који утврђује директор Управе.
				Члан 11.
				Даном ступања на снагу ове уредбе престаје да важи Уредба о средствима репрезентације и начину њиховог коришћења и одржавања („Службени гласник РС”, бр. 27/96, 7/97, 54/02, 83/03, 110/04, 27/10, 29/10 и 41/10) и Уредба о одређивању ствари које се сматрају средствима за репрезентацију и начину њиховог коришћења („Службени лист СРЈ”, бр. 58/96, 45/98 и 37/01).
				Члан 12.
				Ова уредба ступа на снагу осмог дана од дана објављивања у „Службеном гласнику Републике Србије”.
				05 број 110-6844/2014
				У Београду, 4. јула 2014. године
				Влада
				Председник,
				Александар Вучић, с.р.
	

