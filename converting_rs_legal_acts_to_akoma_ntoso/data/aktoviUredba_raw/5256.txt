



На основу члана 41. став 3. Закона о Војнобезбедносној агенцији и Војнообавештајној агенцији (,,Службени гласник РС”, брoj 88/09) и члана 42. став 1. Закона о Влади (,,Службени гласник РС”, бр. 55/05, 71/05 – исправка, 101/07 и 65/08), 

Влада доноси



УРЕДБУ

о посебним критеријумима и поступку за пријем у радни однос и престанак радног односа у Војнобезбедносној агенцији и Војнообавештајној агенцији

"Службени гласник РС", број 86 од 17. новембра 2010.






Члан 1.
Овом уредбом уређују се посебни критеријуми и поступак за пријем у радни однос и престанак радног односа у Војнобезбедносној агенцији (у даљем тексту: ВБА) и Војнообавештајној агенцији (у даљем тексту: ВОА).
 

Члан 2.
За пријем на рад у ВБА, односно ВОА, кандидат мора да испуњава опште услове прописане законом и подзаконским прописима којима се уређује Војска Србије, пријем у радни однос државних службеника и намештеника и услове за рад на одређеном радном месту прописане актом о унутрашњем уређењу и систематизацији радних места.
Кандидат за пријем на рад, поред услова из става 1. овог члана, мора да испуњава и следеће посебне критеријуме:
1) Безбедносни критеријум:
(1) да има позитивну безбедносну проверу;
(2) да је дао писани пристанак да ради у ВБА, односно ВОА, уколико се ради о лицу које се непосредно прима из Министарства одбране и Војске Србије или другог државног органа;
2) Стручни критеријум:
(1) да има службену оцену врло добар или одличан, а ако је више пута оцењен да има две последње службене оцене врло добар или одличан, за лице које се непосредно прима из Министарства одбране и Војске Србије, односно да има оцену ,,истиче се” или ,,нарочито се истиче” за лица из другог државног органа;
3) Психолошко-медицински критеријум:
(1) да поседује адекватне способности и структуру личности за рад у ВБА, односно ВОА што се утврђује психолошким тестирањем;
(2) да није употребљавао, односно да не употребљава психоактивне супстанце и да не болује од болести зависности;
(3) да има позитиван налаз на полиграфском тестирању провере личног интегритета, односно други позитиван налаз који је у вези са тим тестирањем, уколико буде упућен на тестирање по одлуци директора ВБА, односно директора ВОА.
 

Члан 3.
Попуњавање радних места у ВБА, односно ВОА врши се премештајем, преузимањем, интерним и јавним конкурсом и непосредним пријемом.
 

Члан 4.
Интерним конкурсом попуњавају се радна места лицима која су у радном односу у Министарству одбране и Војсци Србије, у складу са прописима. 

Изборни поступак начелно обухвата: проверу способности, знања или вештина, проверу знања страног језика, индивидуални разговор са кандидатима, психолошко тестирање, безбедносну проверу и полиграфско тестирање. 

Директор ВБА, односно директор ВОА, врши избор и доноси акт о пријему на рад у ВБА односно ВОА, лица из става 1. овог члана. 

Директор ВБА, односно директор ВОА, у складу са актом министра одбране о распоређивању у ВБА односно ВОА, врши распоређивање, односно постављење лица из става 3. овог члана на одговарајуће радно место. 

 

Члан 5.
Јавним конкурсом попуњавају се радна места лицима која нису у радном односу у Министарству одбране и Војсци Србије. 

Изборни поступак начелно обухвата: проверу способности, знања или вештина, проверу знања страног језика, индивидуални разговор са кандидатима, психолошко тестирање, безбедносну проверу и полиграфско тестирање.
Директор ВБА, односно директор ВОА, врши избор кандидата који су учествовали на јавном конкурсу.
Директор ВБА, односно директор ВОА, у складу са актом министра одбране о пријему у радни однос у ВБА односно ВОА, врши распоређивање лица из става 3. овог члана на одговарајуће радно место. 

 

Члан 6.
Непосредним пријемом попуњавају се специфична радна места у ВБА, односно ВОА. 

Поступак за непосредни пријем обухвата: предлог руководиоца организационе целине у којој се упражњено радно место налази, психолошко тестирање и безбедносну проверу. 

Поступак за непосредни пријем може да обухвата и проверу знања страног језика и полиграфско тестирање.
Директор ВБА, односно директор ВОА, у складу са актом министра одбране о непосредном пријему у радни однос у ВБА односно ВОА, врши распоређивање лица на одговарајуће радно место. 

 

Члан 7.
Припаднику ВБА, односно ВОА престаје рад у ВБА, односно ВОА на његов захтев или на основу одлуке директора ВБА, односно директора ВОА, ако престане да испуњава прописане услове и критеријуме из члана 2. ове уредбе.
 

Члан 8.
Након доношења одлуке директора ВБА, односно директора ВОА о престанку рада у ВБА или ВОА, министар одбране доноси акт о распоређивању лица ван састава ВБА или ВОА, односно акт о стављању на располагање у року од 30 дана. 

 

Члан 9.
Ова уредба ступа на снагу осмог дана од дана објављивања у ,,Службеном гласнику Републике Србије”. 




05 број 110-8319/2010

У Београду, 11. новембра 2010. године

Влада

Први потпредседник Владе –

заменик председника Владе,

Ивица Дачић, с.р.

