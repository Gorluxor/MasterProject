


	
	Zakon


	
			Редакцијски пречишћен текст
			
			
			На основу члана 8. Закона о буџету Републике Србије за 2019. годину („Службени гласник РС”, број 95/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			УРЕДБУ
			о утврђивању Програма стандардизованог сета услуга за микро, мала и средња предузећа и предузетнике у 2019. години који се реализује преко акредитованих регионалних развојних агенција
			"Службени гласник РС", бр. 3 од 18. јануара 2019, 
			40 од 7. јуна 2019.
			Члан 1.
			Овом уредбом утврђује се Програм стандардизованог сета услуга за микро, мала и средња предузећа и предузетнике у 2019. години који се реализује преко акредитованих регионалних развојних агенција, који је одштампан уз ову уредбу и чини њен саставни део.
			Члан 2.
			Средства за спровођење ове уредбе обезбеђена су чланом 8. Закона о буџету Републике Србије за 2019. годину.
			Члан 3.
			Ова уредба ступа на снагу наредног дана од дана објављивања у „Службеном гласнику Републике Србије”.
			05 број 110-12794/2018-1
			У Београду, 18. јануара 2019. године
			Влада
			Председник,
			Ана Брнабић, с.р.
			ПРОГРАМ СТАНДАРДИЗОВАНОГ СЕТА УСЛУГАЗА МИКРО, МАЛА И СРЕДЊА ПРЕДУЗЕЋА И ПРЕДУЗЕТНИКЕ У 2019. ГОДИНИ КОЈИ СЕ РЕАЛИЗУЈЕ ПРЕКО АКРЕДИТОВАНИХ РЕГИОНАЛНИХ РАЗВОЈНИХ АГЕНЦИЈА
			I. ПРЕДМЕТ
			Законом о буџету Републике Србије за 2019. годину („Службени гласник РС”, број 95/18), члан 8, у оквиру раздела 21 – Министарство привреде, Главa 21.0, Програм 1509 – Подстицаји развоју конкурентности привреде, функција 410 – Општи, економски и комерцијални послови и послови по питању рада, Пројекат 4003 – Подршка кроз стандардизовани сет услуга за ММСПП 424 – Специјализоване услуге, опредељена су средства у износу од 25.000.000,00 динара. Наведени износ је намењен за спровођење Програма стандардизованог сета услуга за микро, мала и средња предузећа и предузетнике у 2019. години који се спроводи преко акредитованих регионалних развојних агенција (у даљем тексту: Програм). 
			Неутрошена средства у износу од 
			3.551.708,62 динара, која су пренета Развојној агенцији Србије у 
			складу са Уредбом о утврђивању Програма стандардизованог сета услуга 
			за микро, мала и средња предузећа и предузетнике у 2018. години који 
			се реализује преко акредитованих регионалних развојних агенција 
			(„Службени гласник РС”, бр. 14/18 и 52/18) користиће се у 2019. 
			години за спровођење обука по овом програму. 
			Такође, неутрошена средства у износу од 
			624.648,80 динара, која су пренета Фонду за развој Републике Србије 
			у складу са Уредбом о утврђивању Програма стандардизованог сета 
			услуга за микро, мала и средња предузећа и предузетнике у 2018. 
			години који се реализује преко акредитованих регионалних развојних 
			агенција („Службени гласник РС”, бр. 14/18 и 52/18) користиће се за 
			спровођење теренске контроле у оквиру Уредбе о утврђивању Програма 
			подстицања развоја предузетништва кроз финансијску подршку за 
			почетнике у пословању у 2017. години („Службени гласник РС”, бр. 
			9/17 и 82/17), у оквиру Уредбе о утврђивању Програма подстицања 
			развоја предузетништва кроз финансијску подршку за почетнике у 
			пословању у 2018. години („Службени гласник РС”, бр. 14/18 и 81/18) 
			и у оквиру Уредбе о утврђивању Програма подстицања развоја 
			предузетништва кроз финансијску подршку за почетнике у пословању у 
			2019. години („Службени гласник РС”, брoj 3/19).
			Програмом се утврђују циљеви, намена средстава, начин коришћења средстава и праћење спровођења Програма.
			Програм спроводи Министарство привреде (у даљем тексту: Министарство) у сарадњи са Развојном агенцијом Србије (у даљем тексту: Развојна агенција) и Фондом за развој Републике Србије (у даљем тексту: Фонд за развој).
			Стандардизовани сет услуга који се спроводи преко акредитованих регионалних развојних агенција, у смислу овог програма, представља шест група стандардизованих услуга, и то: 
			1) информације;
			2) обуке;
			3) саветодавне услуге;
			4) менторинг;
			5) промоције;
			6) теренска контрола у оквиру: 
			а) Програма подстицања развоја предузетништва кроз финансијску подршку за почетнике у пословању у 2016. години усвојеног Закључком Владе 05 број 420-3090/2016-1 од 25. марта 2016. године, Програма подстицања развоја предузетништва кроз финансијску подршку за почетнике у пословању у 2017. години („Службени гласник РС”, бр. 9/17 и 82/17), Програма подстицања развоја предузетништва кроз финансијску подршку за почетнике у пословању у 2018. години („Службени гласник РС”, бр. 14/18 и 81/18);
			б) Програмa подстицања развоја предузетништва кроз развојне пројекте усвојеног Закључком Владе 05 број 313-3088/2016-1 од 25. марта 2016. године, а измењеног Закључком Владе 05 број 313-11727/2016-1 од 15. децембра 2016. године, Програма подстицања предузетништва кроз развојне пројекте у 2018. години („Службени гласник РС”, бр. 14/18 и 81/18);
			в) Програма подстицања развоја предузетништва кроз подршку инвестицијама у привреди усвојеног Закључком Владе 05 број 401-8592/2017 од 7. септембра 2017. године;
			г) Програма подршке малим предузећима за набавку опреме у 2017. години („Службени гласник РС”, број 13/17), Програма подршке малим предузећима за набавку опреме у 2018. години („Службени гласник РС”, бр. 14/18 и 78/18).
			Непосредни корисници средстава могу бити само акредитоване регионалне развојне агенције (у даљем тексту: АРРА) које је акредитовала Национална агенција за регионални развој и Развојна агенција у складу са Законом о регионалном развоју („Службени гласник РС”, бр. 51/09, 30/10 и 89/15 – др. закон) и у складу са Законом о улагањима („Службени гласник РС”, бр. 89/15 и 95/18) и Уредбом о утврђивању услова, критеријума и начина акредитације за обављање послова регионалног развоја и одузимања акредитације пре истека рока на који је издата („Службени гласник РС”, бр. 74/10, 4/12 и 44/18 – др. закон). 
			За потенцијална и постојећа микро, мала и средња предузећа и предузетнике, задруге и кластере услуге из овог програма су бесплатне.
			У циљу праћења развоја женског предузетништва у Републици Србији, за све услуге из овог програма обавезно је вођење евиденције корисника програма са аспекта родне равноправности.
			*Службени гласник РС, број 40/2019
			II. ЦИЉ
			Општи циљ је подршка расту и развоју микро, малих и средњих предузећа и предузетника (у даљем тексту: ММСПП), задруга и кластера кроз унапређење доступности, обима и квалитета услуга подршке за њихово пословање.  
			III. НАМЕНА СРЕДСТАВА
			Средства из Програма намењена су за спровођење следећих услуга  АРРА:
			1. Информације 
			а) Пружање информација постојећим и потенцијалним ММСПП, задругама и кластерима у вези са:
			1) започињањем пословања и тестирањем пословне идеје;
			2) националним и међународним програмима за подршку предузетништву;
			3) доступним изворима финансирања (домаћим и страним); 
			4) правним прописима и обавезама, порезима и таксама; 
			5) подршком коју могу добити кроз програм „Европска мрежа предузетништва” (EEN мрежа) – услови за извоз на инострано тржиште, техничка правила и технички стандарди, пренос технологија и знања, пословно повезивање и др.; 
			6) пословним удруживањем ММСПП – оснивање и рад кластера, пословних удружења и задруга;
			7) иновацијама, заштитом интелектуалне својине;
			8) стандардима квалитета; 
			9) проналажењем пословних партнера;
			10) специјализованим услугама – упућивање на специјализоване пружаоце услуга;
			11) пословним и иновативним инкубаторима;
			12) пословањем сектора ММСПП, задруга и кластера.
			Изјаве за штампу и гостовања у ТВ емисијама, издавање инфо листа, лифлета, брошура и др. у смислу овог програма, представљају услугу пружања информација.
			Свака АРРА има обавезу да, путем медија, промовише иницијативе Владе за подршку развоју предузетништва, и то минимум једним гостовањем на локалној телевизији и објављивањем минимум једног чланка у локалним новинама, у периоду спровођења Програма.
			Подаци о корисницима пружене услуге за започињање пословања, као и подаци о испитивању пословне идеје потенцијалног власника привредног субјекта, треба да, на захтев, буду достављени Развојној агенцији.   
			б) Прикупљање информација – за време спровођења Програма, АРРА је дужна да по захтеву Министарства или Развојне агенције, достави тражене појединачне или збирне податке о ММСПП, са циљем праћења ММСПП на територији коју АРРА покрива.
			За спровођење услуга пружања и прикупљања информација опредељено је до 10.000,00 динара месечно за сваку АРРА у бруто износу, односно до 120.000,00 динара у бруто износу на годишњем нивоу. Укупан бруто годишњи буџет за ову врсту услуга износи 1.920.000,00 динара.
			2. Обуке
			Обуке које АРРА пружају постојећим и потенцијалним ММСПП обухватају 11 модула који се деле на обавезне и опционе.
			Свака АРРА има обавезу да спроведе обавезан модул обуке за почетнике у пословању (у трајању од  два дана).
			Свака АРРА може да спроведе и следеће опционе модуле обука, у складу са интересом корисника:
			1) припрема пословног плана и пословање са банкама (у трајању од два дана);
			2) финансијско управљање (у трајању од два дана);
			3) извоз – за оне који први пут извозе (у трајању од два дана);
			4) маркетинг и продаја (у трајању од два дана);
			5) електронско пословање (у трајању од једног дана); 
			6) преглед стандарда квалитета и заштите животне средине од значаја за пословање  (у трајању од два дана);
			7) иновације (у трајању од једног дана); 
			8) припрема за Јединствено европско тржиште (у трајању од једног дана);
			9) информационе технологије и пословање (у трајању од једног дана);
			10) инвестициона спремност (у трајању од два дана).
			Свака АРРА може да спроведе до три обуке месечно у складу са интересима и потребама корисника. Изузетно, АРРА може да спроведе и више обука месечно, уз претходну сагласност Развојне агенције.
			Обука из става 2. тачка 1) овог одељка спроводи се по методологији  Националне агенције за регионални развој, а обуке из става 3. тач. 1)–10) овог одељка спроводиће се по унапред утврђеној методологији развијеној у оквиру пројеката спроведених уз подршку Европске уније: „Унапређење конкурентности и иновативности малих и средњих предузећа” и/или „Пројекат интегрисане подршке иновацијама” и „Развој електронског пословања у Србији”.
			Све обуке морају држати радно ангажована лица у тој АРРА, коja су прошла наведене обуке за ту област које су организовали Национална агенција за регионални развој или које ће организовати Развојна агенција, Пројекат „Унапређење конкурентности и иновативности малих и средњих предузећа” и/или „Пројекат интегрисане подршке иновацијама” и пројекат „Развој електронског пословања у Србији”. Изузетно, обуке из највише три области може држати и друго физичко лице које је прошло наведене обуке и које је радно ангажовано у другој АРРА, односно из пет области за АРРА које ће бити акредитоване у 2019. години. 
			Обуке нових предавача/радно ангажованих у АРРА за поједине теме организоваће Развојна агенција, а према утврђеним методологијама и плану обука.
			У периоду спровођења програма, свака АРРА 
			има обавезу да спроведе најмање десет обука, од којих „Обука за 
			почетнике у пословању” мора бити организована најмање четири пута. 
			Изузетно, ове обавезе се не односе на АРРА које се акредитују у току 
			спровођења програма. За спровођење наведених обука опредељена су 
			средства у бруто износу на следећи начин:
			1) једнодневна обука 30.000,00 динара;
			2) дводневна обука 40.000,00 динара.
			За спровођење обука опредељено је до 
			644.981,80 динара у бруто износу на годишњем нивоу за сваку АРРА. 
			Укупан годишњи буџет за ову врсту услуга износи 10.319.708,62 динара 
			бруто.
			Изузетно, уколико постоји потреба, уколико АРРА на годишњем нивоу спроведе обуке чија вредност премашује годишњи опредељени износ за сваку АРРА за ову врсту услуге, Развојна агенција уз сагласност Министарства, може да исплати АРРА већи износ од опредељеног након што се утврди евентуални преостали износ неутрошених средстава од укупног годишњег буџета Програма.
			АРРА је у обавези да достави Развојној агенцији месечни план спровођења обука до 25. у месецу за наредни месец. Уколико АРРА није у могућности да спроведе обуку у термину када је најавила Развојној агенцији, АРРА је у обавези да обавести Развојну агенцију о промени најмање 72 сата пре најављеног термина одржавања обуке. Уколико је неопходно да се одложи првобитно пријављена обука или промени модул који је најављен, АРРА је у обавези да обавести Развојну агенцију што пре, а најмање 72 сати пре првобитно најављеног термина одржавања обуке. Уколико се одржавање обуке планира раније у односу на најављени термин одржавања, АРРА је у обавези да обавести Развојну агенцију што пре, а најмање 72 сата пре новог планираног термина одржавања обуке.
			Уколико се, након подношења свих месечних извештаја, а закључно са извештајем за децембар месец, утврди да АРРА није испунила преузету обавезу извршења прописаног минимума (најмање четири „Обука за почетнике у пословању”, и најмање десет обука у периоду спровођења Програма) АРРА ће бити у обавези да, од исплаћених средстава, уплати део Развојној агенцији и то кумулативно:
			– по 30.000 динара за сваку обуку која није одржана до укупног броја од десет обукa у периоду спровођења Програма, 
			– за обавезни модул који није одржан, износ опредељен овим програмом за ту врсту обуке, без обзира на укупан број одржаних обука.
			Обуке које се спроводе по методологији Стандардизованог сета услуга, а у оквиру других иницијатива које су подржали донатори, или се финансирају из других извора, а чији реализатори су, као носиоци, партнери или сарадници АРРА, неће бити признате као обуке из овог сета услуга.
			Обука неће бити одобрена за плаћање АРРА и призната као одржана, уколико се у поступку контроле утврди да обука није организована у складу са дефинисаним захтевима Програма.
			АРРА може организовати обуку из става 3. тач. 1)–10) овог одељка само уколико су заинтересовани полазници обуке из најмање три различита привредна субјекта.
			*Службени гласник РС, број 40/2019
			3. Саветодавне услуге
			Саветодавне услуге које  АРРА пружају у оквиру овог програма су:
			1)  помоћ при изради пословног плана при пријави за start up кредите за почетнике код Фонда за развој и за субвенције за самозапошљавање код Националне службе за запошљавање;
			2) помоћ при изради пословног плана при пријави за остале кредите код Фонда за развој, и за расположиве кредитне линије Гаранцијског фонда АП Војводине;
			3) подршка у припреми документације и пријаве за програме подршке предузетништву које спроводе Министарство и Развојна агенција;
			4) саветодавне услуге код започињања пословања (подршка при регистрацији и оснивању привредног субјекта или задруге, помоћ у вези са планирањем пословања – развој пословне идеје или техничка помоћ у припреми документације и пријаве за доступне националне изворе финансирања из јавног, приватног и цивилног сектора); 
			5) техничка помоћ у припреми пројеката приликом пријаве на Јавни позив за набавку опреме и пружање услуга предузетницима, микро малим и средњим предузећима у оквиру Програма подршке Европске уније развоју општина – ЕУ ПРО;
			6) саветодавне услуге за развој пословања (техничка помоћ у припреми документације и пријаве за доступне националне изворе финансирања из јавног, приватног и цивилног сектора, подршка у пословном повезивању и умрежавању).
			За пружање саветодавних услуга је опредељен бруто износ од 1.700,00 динара по сату.
			Саветодавне услуге АРРА може да пружи без надокнаде заинтересованом привредном субјекту, задруги и кластеру у временском трајању:
			– из става 1. тачке 1) овог одељка од највише четири сата;
			– из става 1. тачке 2) овог одељка од највише пет сати;
			– из става 1. тачке 3) овог одељка од највише два сата;
			– из става 1. тачке 4) овог одељка од највише три сата;
			– из става 1. тачке 5) овог одељка од највише четири сата;
			– из става 1. тачке 6) овог одељка од највише два сата.
			Исплата за пружене саветодавне услуге из става 1. тач. 1) и 2) овог одељка се врши на основу копије документа који је поднет Фонду за развој, Гаранцијском фонду АП Војводине или Националној служби за запошљавање, којим се потврђује да је надлежни орган евидентирао и завео пријаву. 
			Исплата за пружене саветодавне услуге из става 1. тачка 3) овог одељка се врши након провере формалне исправности поднетих пријава и то само за поднете формално исправне пријаве. 
			Исплата за пружену саветодавну услугу из става 1. тачка 4) овог одељка може да се врши на основу потписане изјаве корисника и провером да ли је ММСПП регистрован на сајту Агенције за привредне регистре,  односно копијом документа којим се потврђује да је пријава за доступни национални извор финансирања евидентирана и примљена. 
			Исплата за пружену саветодавну услугу из става 1. тачка 5) овог одељка се врши на основу потписане изјаве корисника и провере којом се потврђује да је ЕУ ПРО евидентирао пријаву.
			Исплата за пружену саветодавну услугу из става 1. тачка 6) овог одељка може да се врши на основу потписане изјаве корисника и потписаног споразума о сарадњи два или више привредних субјеката, или доказом о наступу на сајму или на догађају који повезује привредне субјекте, или копијом документа којим се потврђује да је пријава за доступни национални извор финансирања евидентирана и примљена. 
			За саветодавне услуге опредељена су средства у бруто износу до 233.304,00 динара на годишњем нивоу за сваку АРРА, од чега до 30% од укупног износа средстава може бити намењено за саветодавне услуге из става 1. тачка 1), које се односе на помоћ при пријављивању за субвенције за самозапошљавање код Националне службе за запошљавање. Укупан годишњи буџет за ову врсту услуге износи 3.732.864,00 динара у бруто износу. 
			Изузетно, уколико постоји потреба, уколико АРРА на годишњем нивоу пружи консалтинг услуге чија вредност премашује опредељени износ средстава на годишњем нивоу за сваку АРРА за ову врсту услуге, Развојна агенција уз сагласност Министарства, може да исплати АРРА већи износ од опредељеног након што се утврди евентуални преостали износ неутрошених средстава од укупног годишњег буџета Програма.
			4. Менторинг
			Процес менторинга представља стручну помоћ коју у дужем временском периоду стручно лице – ментор пружа привредном субјекту.
			У зависности од потребе привредног субјекта, за време спровођења Програма, ментор може да алоцира од 25 до 50 сати на један привредни субјект.
			Корисници менторинга могу бити микро, мала и средња привредна друштва, предузетници и задруге који послују до три године или се налазе у критичном тренутку за њихов даљи развој или за опстанак на тржишту.
			Развојна агенција је у обавези да спроведе Јавни позив на основу кога врши одабир корисника услуге менторинга. 
			Услугу менторинга могу пружати радно ангажована лица у тој АРРА, која поседују сертификат да су успешно завршила обуке за менторе које је организовала Национална агенција за регионални развој или које ће организовати Развојна агенција и/или Пројекат „Успостављање и промоција менторинг услуге за ММСП на Западном Балкану – фаза 2” (РАС – JICA) финансираног од стране Владе Јапана кроз Јапанску агенцију за међународну сарадњу – JICA.
			АРРА су у обавези да о сваком започетом менторингу известе Развојну агенцију, као и да доставе коначан извештај о менторингу, након реализације менторинга и уношења у Ментор мастер базу. Исплата АРРА за ову врсту услуге се врши у првом обрачунском месецу након комплетно пружене услуге менторинга привредном субјекту.
			За пружање менторинг услуге је опредељен бруто износ од 1.700,00 динара по сату.
			Укупан годишњи буџет за менторинг износи 5.000.000,00 динара у бруто износу.
			Детаљне информације о методологији која се користи у процесу менторинга, начину одабира корисника и начину извештавања биће представљене у посебном Упутству Развојнe агенцијe.
			5. Промоција
			AРРА организују и учествују у промотивним активностима које се односе на промоцију предузетништва и различитих програма подршке МСПП. 
			Промотивна активност подразумева организовање догађаја и то: радионица, инфо дана или другог јавног скупа на коме се промовишу теме из области предузетништва. 
			AРРА су у обавези да:
			– организују минимум један промотивни 
			догађај у току месеца, изузетно, обавеза организације минимум једног 
			промотивног догађаја у току месеца се не односи на АРРА које се 
			акредитују у току спровођења програма;
			ؘ– у току трајања јавних позива, организују минимум један промотивни догађај за сваки од програма подршке МСПП, које спроводи Министарство и Развојна агенција. У случају да је јавни позив за програм подршке актуелан током два или више месеци, довољно је да АРРА организује један промотивни догађај за тај програм подршке;
			– организује минимум један промотивни догађај у оквиру манифестације Европска недеља предузетништва (SME Week); 
			– организују два инфо дана годишње за студенте завршних година студија, ученике средњих школа и ученике из виших разреда основних школа са циљем промоције предузетништва и предузетничког духа на факултетима, високим струковним, средњим и основним школама;
			– АРРА су у обавези да организују промотивни догађај сходно активностима од значаја и према инструкцијама Министарства и Развојне агенције. Министарство и Развојна агенција морају најавити АРРА активност која треба да се промовише најкасније до 15. у месецу за наредни месец.
			Промотивни догађаји који се организују у оквиру других иницијатива које су подржали донатори, или се финансирају из других извора, а чији реализатори су, као носиоци, партнери или сарадници АРРА, неће бити признате као промоције из овог сета услуга. 
			АРРА је у обавези да достави Развојној агенцији месечни план спровођења промотивних активности до 25. у месецу за наредни месец. Уколико АРРА није у могућности да организује промотивни догађај у термину када је најавила Развојној агенцији, АРРА је у обавези да обавести Развојну агенцију што пре, а најмање 72 сата пре најављеног термина одржавања промоције. Уколико је неопходно да се одложи првобитно пријављена промоција, АРРА је у обавези да обавести Развојну агенцију што пре, а најмање 72 сата пре најављеног термина одржавања промоције. Уколико се одржавање промоције планира раније у односу на најављени термин одржавања, АРРА је у обавези да обавести Развојну агенцију што пре, а најмање 72 сата пре планираног термина одржавања промоције.
			У случају да се, у оквиру месечног извештаја о спровођењу стандардизованог сета услуга утврди да АРРА није организовала промотивни догађај за неки од, у том периоду, актуелних јавних позива Министарства и Развојне агенције, АРРА неће бити исплаћена сума у висини од 50% од месечног износа предвиђеног за услуге промоције за тај месец. 
			Такође, уколико се, након подношења извештаја о спровођењу стандардизованог сета услуга за децембар, утврди да АРРА није организовала све промотивне догађаје предвиђене овим програмом (најмање једна промоција месечно, минимум један промотивни догађај за сваки од програма подршке МСПП у току трајања јавних позива, минимум један промотивни догађај у оквиру манифестације Европска недеља предузетништва (SME Week), два инфо дана за студенте и ученике, промотивни догађај који по потреби најави Министарство и Развојна агенција), АРРА неће бити исплаћена сума предвиђена за услуге промоције за децембар месец.
			За услуге промоције опредељена су средства у бруто износу до 15.000,00 динара месечно, односно до 180.000,00 динара бруто за сваку АРРА на годишњем нивоу. Укупан годишњи буџет за промотивне активности износи 2.880.000,00 динара у бруто износу.
			*Службени гласник РС, број 40/2019
			6. Теренска контрола у оквиру: Програма подстицања развоја предузетништва кроз финансијску подршку за почетнике у пословању, Програмa подстицања развоја предузетништва кроз развојне пројекте, Програма подстицања развоја предузетништва кроз подршку инвестицијама, Програма подршке малим предузећима за набавку опреме које Министарство спроводи са Фондом за развој и Развојном агенцијом
			АРРА ће вршити теренску контролу у оквиру наведених програма које Министарство спроводи са Фондом за развој и Развојном агенцијом. Изузетно, АРРА ће вршити и претходну контролу захтева за доделу бесповратних средстава по програму подстицања развоја предузетништва кроз финансијску подршку за почетнике у пословању који је планиран да се реализује у 2019. години. Теренска контрола ће се вршити према инструкцијама Фонда за развој и Развојне агенције, а по основу закљученог уговора између Министарства и Фонда за развој, као и закљученог уговора између Министарства и Развојне агенције. Исплате за пружене услуге теренске контроле вршиће Фонд за развој и Развојна агенција на основу достављених извештаја о теренској контроли које подносе АРРА.
			Фонд за развој ће са сваком АРРА закључити уговор о вршењу теренске контроле који ће садржати инструкције, план и упутства вршења теренске контроле. Фонд за развој ће у договору са АРРА одредити која ће АРРА вршити теренски надзор на територијама које не покрива ниједна АРРА.
			Укупан годишњи буџет за активности теренске контроле у оквиру Програма подстицања развоја предузетништва кроз финансијску подршку за почетнике у пословању износи 1.400.000,00 динара у бруто износу.
			Укупан годишњи буџет за активности 
			теренске контроле у оквиру Програма подстицања развоја 
			предузетништва кроз финансијску подршку за почетнике у пословању 
			износи 2.024.648,80 динара у бруто износу.
			Укупан годишњи буџет за активности теренске контроле у оквиру Програма подстицања развоја предузетништва кроз подршку инвестицијама износи 800.000,00 динара у бруто износу.
			Укупан годишњи буџет за активности теренске контроле у оквиру Програма подршке малим предузећима за набавку опреме износи 600.000,00 динара у бруто износу.
			За сваку теренску контролу у седишту АРРА и месту удаљеном до 20 km од седишта АРРА предвиђен је бруто износ од 4.000,00 динара. За сваку теренску контролу у месту удаљеном од 20 km до 100 km од седишта АРРА предвиђен је бруто износ од 5.000,00 динара.  За сваку теренску контролу у месту удаљеном од 100 km до 200 km од седишта АРРА предвиђен је бруто износ од 6.000,00 динара. За сваку теренску контролу у месту удаљеном више од 200 km од седишта АРРА предвиђен је бруто износ од 7.000,00 динара.  
			*Службени гласник РС, број 40/2019
			IV. НАЧИН КОРИШЋЕЊА СРЕДСТАВА
			Бесповратна средства утврђена овим програмом преносе се Развојној агенцији и Фонду за развој, за намене и под условима прописаним Програмом и намењена су за финансирање спровођења стандардизованог сета услуга који је њиме предвиђен преко АРРА. 
			Средства опредељена буџетом за спровођење 
			стандардизованог сета услуга износе 29.176.357,42 динара од чега је 
			износ до 1.099.136,00 динара намењен Развојној агенцији и 
			искористиће се за покривање трошкова спровођења ажурирања постојећих 
			модула обука, организацију обука предавача и подизање капацитета 
			АРРА, трошкове контроле и надзора спровођења програма, као и за 
			услуге платног промета.
			Развојна агенција ће плаћање према АРРА вршити месечно, а на основу месечног извештаја о спроведеним активностима. АРРА је у обавези да месечни извештај доставља Развојној агенцији до 5. у месецу за претходни месец. Развојна агенција се обавезује да извештај о спроведеним активностима доставља Министарству до 20. у месецу за претходни месец на сагласност. Средства за услуге обука и промоција ће се одобравати само уколико су предвиђене месечним планом спровођења ових услуга о којем је АРРА претходно известила Развојну агенцију.
			Средства ће се одобравати само за оне активности које ће бити започете након ступања на снагу ове Уредбе и чији је временски план спровођења до 31. децембра 2019. године.
			Министарство ће по усвајању овог програма потписати уговор о спровођењу Програма са Развојном агенцијом, којим ће се на Развојну агенцију пренети:
			– обавеза утврђивања испуњености услова АРРА за учешће у Програму;
			– обавеза закључивања уговора о спровођењу Програма са АРРА које испуњавају услове за учешће у Програму;
			– обавеза вршења теренске контроле Програма подршке малим предузећима за набавку опреме са инструкцијама, планом и упутством вршења теренске контроле. Развојна агенција ће у договору са АРРА одредити која ће АРРА вршити теренски надзор на територијама које не покрива ниједна АРРА;
			– обавеза спровођења активности које су предвиђене Програмом;
			– обавеза надзора и контроле спровођења програма од стране АРРА;
			– обавеза преноса средстава и контроле наменског коришћења средстава; 
			– обавеза Развојне агенције да уколико не утроши сва пренета средства, мора иста да уплати у буџет Републике Србије.
			Министарство ће по усвајању овог програма потписати уговор о спровођењу Програма и са Фондом за развој, којим ће се на Фонд за развој пренети:
			– обавеза закључивања уговора о спровођењу Програма са АРРА које испуњавају услове за учешће у Програму, 
			– обавеза спровођења активности које су предвиђене Програмом,
			– обавеза надзора и контроле спровођења програма од стране АРРА, 
			– обавеза преноса средстава и контроле наменског коришћења средстава, 
			– обавеза Фонда за развој да уколико не утроши сва пренета средства, мора иста да уплати у буџет Републике Србије.
			Међусобна права и обавезе у вези са спровођењем Програма уређују се уговором који закључује Развојна агенција и АРРА, као и Фонд за развој и АРРА. Обавезни елементи ових уговора су: новчани износ који је, у складу с Програмом, на располагању АРРА за спровођење програма, намене за које се средства додељују, начин преноса средстава, рокови за завршетак активности, као и обавеза АРРА да све активности спроведе до 31. децембра 2019. године.
			По потписивању уговора Министарства и Развојне агенције и уговора Министарства и Фонда за развој, Развојна агенција и Фонд за развој ће писмено обавестити АРРА и позвати их да приступе потписивању уговора. 
			АРРА која испуњава услове за пружање услуга предвиђених Програмом мора закључити уговор са Развојном агенцијом и Фондом за развој, у року од осам дана од дана достављања писаног обавештења. 
			Министарство ће, по закључењу уговора између Развојне агенције и АРРА, почетком сваког квартала преносити средства за спровођење стандардизованог сета услуга у том кварталу, на подрачун за посебне намене Развојне агенције. Министарство ће, по закључењу уговора између Фонда за развој и Министарства пренети средства за спровођење теренске контроле на подрачун за посебне намене Фонда за развој. Развојна агенција и Фонд за развој су у обавези да та средства преносе АРРА, до 1. марта 2020. године, до висине износа предвиђеног уговором између Развојне агенције и АРРА, као и Фонда за развој и АРРА, а у складу са месечним обимом спроведених активности. 
			*Службени гласник РС, број 40/2019
			V. ПРАЋЕЊЕ СПРОВОЂЕЊА ПРОГРАМА
			АРРА је дужна да по завршетку месечних активности достави Развојној агенцији извештај о спроведеним активностима, као и осталу потребну документацију чији ће садржај бити детаљно утврђен уговором. Такође је обавеза свих АРРА да доставе годишњи извештај о спровођењу активности Развојној агенцији најкасније до 25. јануара 2020. године. Након утврђеног евентуалног преосталог износа неутрошених средстава од укупног годишњег буџета Програма, Развојна агенција је дужна да до 10. фебруара 2020. године достави Министарству на сагласност извештај о пруженим услугама за обуке и саветодавне услуге АРРА које су премашиле максимални годишњи опредељени износ за услугу обуке и саветодавне услуге.
			АРРА је дужна да Министарству, Развојној агенцији и Фонду за развој, ради праћења спровођења Програма, омогући надзор у свакој фази спровођења Програма тако што ће у сваком тренутка бити омогућена контрола спровођења активности и увид у документацију. 
			Развојна агенција је дужна да, по усвајању Програма, у року од 15 дана, достави Министарству на сагласност Упутство за пружање услуга, План надзора и контроле спровођења Програма у којем ће бити представљене процедуре за сваку од наведених група услуга. 
			Развојна агенција ће водити ажуриран списак радно ангажованих лица у АРРА задужених за спровођење овог програма, у коме ће, између осталог, бити наведене и обуке које су радно ангажована лица у АРРА прошла, односно испуњеност услова за пружање услуга наведених у делу III. НАМЕНА СРЕДСТАВА, у одељцима 2. и 3. овог програма.
			Развојна агенција и Фонд за развој су у обавези да све активности у вези са спровођењем овог програма заврше до 1. марта 2020. године и о томе поднесу извештај о спроведеним активностима Министарству најкасније до 15. марта 2020. године, које ће тај извештај ради информисања доставити Влади. 
	

