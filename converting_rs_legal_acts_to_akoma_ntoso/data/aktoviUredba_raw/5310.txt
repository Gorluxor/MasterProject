





На
основу члана 34. став 1. Закона о економским и другим односима у производњи и
промету наоружања и војне опреме („Службени лист СФРЈ“, бр. 25/79), Савезно
извршно веће доноси





УРЕДБУ


о 
условима и начину вршења послова заступања страних фирми у спољнотрговинском 
промету наоружања и војне опреме

„Службени
лист СФРЈ”, број 25 од 24. априла 1981.





I.
ОПШТЕ ОДРЕДБЕ



Члан
1.

Овом уредбом
прописују се услови и начин вршења послова заступања страних фирми у
Социјалистичкој Федеративној Републици Југославији у спољнотрговинском промету
наоружања и војне опреме.



Члан
2.

Послове заступања
страних фирми у Социјалистичкој Федеративној Републици Југославији у
спољнотрговинском промету наоружања и војне опреме врши, по овлашћењу Савезног
секретаријата за народну одбрану, Савезна дирекција за промет и резерве
производа са посебном наменом.

Изузетно, послове из
става 1. овог члана могу вршити и организације удруженог рада ако за вршење тих
послова добију одобрење Савезног секретаријата за народну одбрану.



Члан
3.

Под пословима
заступања страних фирми у Социјалистичкој Федеративној Републици Југославији у
спољнотрговинском промету наоружања и војне опреме, подразумевају се, у смислу
ове уредбе: вршење послова у име и за рачун стране фирме који претходе
закључивању уговора о куповини и продаји наоружања и војне опреме, закључивање
тих уговора, вршење послова који се односе на извршавање закључених уговора,
закључивање уговора о куповини или продаји наоружања и војне опреме у име и за
рачун стране фирме, држање консигнационог складишта наоружања и војне опреме
ради продаје, вршење сервисне службе за одржавање увезеног наоружања и војне
опреме.



Члан
4.

Савезна дирекција за
промет и резерве производа са посебном наменом, односно организације удруженог
рада повезују стране фирме које заступају са домаћим организацијама удруженог
рада које производе наоружање и војну опрему и учествују у пословима
организовања дугорочне производне кооперације, заједничког улагања средстава и
пословно-техничке сарадње и својим средствима учествују у тим пословима, у
складу са савезним законом и прописима донесеним на основу савезног закона.

Под средствима из
става 1. овог члана подразумевају се средства Савезне дирекције за промет и
резерве производа са посебном наменом, односно средства организације удруженог
рада остварена на основу заступничке провизије у смислу члана 11. ове уредбе,
из послова са одређеном страном фирмом са којом је организација удруженог рада,
односно по њеном овлашћењу Савезна дирекција за промет и резерве производа са
посебном наменом, закључила уговор о дугорочној производној кооперацији,
заједничком улагању средстава и пословно-техничкој сарадњи.

Савезна дирекција за
промет и резерве производа са посебном наменом, односно организација удруженог
рада из става 2. овог члана међусобне односе уређују са организацијама
удруженог рада које производе наоружање и војну опрему самоуправним споразумом,
односно уговором.



II.
НАЧИН РЕГУЛИСАЊА ПОСЛОВНИХ ОДНОСА СА СТРАНОМ ФИРМОМ



1.
Закључивање уговора



Члан
5.

Савезна дирекција за
промет и резерве производа са посебном наменом, односно организација удруженог
рада, под условима предвиђеним савезним законом и овом уредбом може заступати
страну фирму у Југославији само ако су претходно закључили уговор у писменом
облику са страном фирмом о пословима заступања и држања консигнационог
складишта наоружања и војне опреме ради продаје и вршења сервисне службе за
одржавање увезеног наоружања и војне опреме.

Уговор из става 1.
овог члана може се закључити за поједине послове или за више послова заједно,
сагласно датом овлашћењу, односно одобрењу Савезног секретаријата за народну
одбрану.

Уговори из става 1.
овог члана евидентирају се у посебном регистру Савезног секретаријата за
народну одбрану, који се води у Савезној дирекцији за промет и резерве производа
са посебном наменом.



2.
Уговор о пословима заступања стране фирме



Члан
6.

Уговор о пословима
заступања стране фирме треба да садржи нарочито следеће елементе:

1) назив уговора;

2) пун назив,
адресу, правно својство – статус стране фирме и др.;

3) пун назив и
адресу Савезне дирекције за промет и резерве производа са посебном наменом,
односно организације удруженог рада која закључује уговор са страном фирмом;

4) предмет уговора
са јасно назначеним производима, појединачно или у групи врсте производа;

5) висину провизије
и основ за израчунавање провизије (паритет);

6) права и обавезе
стране фирме;

7) права и обавезе
Савезне дирекције за промет и резерве производа са посебном наменом, односно
организације удруженог рада која закључује уговор са страном фирмом;

8) решавање спора
(арбитражна клаузула и сл.);

9) рок за који се
уговор закључује и датум његовог ступања на снагу;

10) датум закључења
уговора и потписе овлашћених лица уговорних страна.



Члан
7.

Савезна дирекција за
промет и резерве производа са посебном наменом, односно организација удруженог
рада може закључити уговор о пословима заступања стране производне фирме.

Изузетно од одредбе
става 1. овог члана, Савезна дирекција за промет и резерве производа са
посебном наменом, односно организација удруженог рада може закључити уговор о
пословима заступања стране непроизводне фирме, ако се ради:

1) о сопственој
продајној организацији стране фирме – произвођача, ако је то једини начин на
који страна фирма – произвођач врши продају сопствених производа;

2) о
специјализованој трговинској организацији стране фирме за више произвођача, ако
је такав начин вршења промета са иностранством у односној земљи прописан;

3) о трговинској
организацији која је искључиви заступник за Европу појединих произвођача са других
континената. 

Савезна дирекција за
промет и резерве производа са посебном наменом, односно организација удруженог
рада дужна је да у уговору о пословима заступања стране фирме наведе да ли је
уговор закључен са страном производном фирмом или са страном фирмом из става 2.
овог члана.



Члан
8.

Савезна дирекција за
промет и резерве производа са посебном наменом, односно организација удруженог
рада из члана 2. став 2. ове уредбе, закључују, по правилу, са страном фирмом
уговор о генералном и искључивом заступању стране фирме за територију
Социјалистичке Федеративне Републике Југославије, ако надлежни орган друкчије
не одреди.



Члан
9.

Изузетно од одредбе
члана 8. ове уредбе, Савезна дирекција за промет и резерве производа са
посебном наменом, односно организација удруженог рада може закључити уговор о
пословима заступања стране фирме којим није предвиђено генерално и искључиво
заступање производног програма наоружања и војне опреме стране фирме:

1) ако страна фирма
има више произвођача са различитим производним програмима – за производни
програм једног или више произвођача, уколико производни програм представља
заокружену технолошку целину у производњи наоружања и војне опреме;

2) ако се врши
заступање специјализоване организације која је по прописима у односној земљи
искључиво овлашћена за вршење спољнотрговинског промета и преко које се
обједињава извоз већег броја различитих произвођача за једну или више
производних организација чији програм представља заокружену технолошку целину у
производњи наоружања и војне опреме.

Савезна дирекција за
промет и резерве производа са посебном наменом, односно организација удруженог
рада дужна је да у уговору о пословима заступања стране фирме наведе да ли је
уговор закључен са страном фирмом из тач. 1. или 2. става 1. овог члана.



Члан
10.

Предмет уговора о
пословима заступања стране фирме може бити наоружање и војна опрема који су
конкуреннти наоружању и војној опреми друге фирме коју заступа Савезна
дирекција за промет и резерве производа са посебном наменом, односно организација
удруженог рада (конкурентна клаузула).



Члан
11.

Савезна дирекција за
промет и резерве производа са посебном наменом, односно организација удруженог
рада дужна је да у уговору о пословима заступања стране фирме утврди и обезбеди
право на провизију.

Приликом утврђивања
висине провизије Савезна дирекција за промет и резерве производа са посебном
наменом, односно организација удруженог рада дужна је да води рачуна о
уобичајеној провизији за пласман тих производа на другим (страним) тржиштима.

У уговору о
пословима заступања стране фирме Савезна дирекција за промет и резерве
производа са посебном наменом, односно организација удруженог рада дужна је да
обезбеди право на провизију за све директне и индиректне послове за време
трајања уговора, као и за одређени период времена по престанку уговора за
послове који су закључени или започети од заступника у време важења уговора.

Висину провизије
Савезна дирекција за промет и резерве производа са посебном наменом, односно
организација удруженог рада утврђује у уговору о пословима заступања стране
фирме, тако да за исте производе, односно исте врсте послова изричито утврди
право на исту висину провизије, без обзира да ли је до посла дошло посредством
заступника (индиректни послови) или без његовог посредовања (директни послови).



Члан
12.

Уговор о пословима
заступања стране фирме закључује се на рок који не може бити краћи од једне
године од дана његовог ступања на снагу.



3.
Уговор о пословима држања консигнационог складишта



Члан
13.

Консигнационо
складиште наоружања и војне опреме ради продаје може отворити Савезна дирекција
за промет и резерве производа са посебном наменом, односно организација
удруженог рада која је за вршење послова заступања страних фирми у Југославији
добила одобрење Савезног секретаријата за народну одбрану, ако је закључила и
уговор у смислу члана 5. ове уредбе.

Уговор о пословима
држања консигнационог складишта наоружања и војне опреме ради продаје треба да
садржи нарочито следеће елементе:

1) назив уговора;

2) пун назив и
адресу стране фирме са којом се закључује уговор;

3) пун назив и
адресу Савезне дирекције за промет и резерве производа са посебном наменом,
односно организације удруженог рада која закључује уговор са страном фирмом;

4) предмет уговора –
назив производа који се држе на консигнацији, а који су садржани у уговору о
заступању;

5) вредност робе на
консигнацији, исказана у страној валути;

6) висину провизије
и основ за израчунавање провизије (паритет);

7) права и обавезе
стране фирме;

8) права и обавезе
Савезне дирекције за промет и резерве производа са посебном наменом, односно
организације удруженог рада која заступа страну фирму;

9) трошкове
транспорта и осигурања, као и осигурања робе на консигнацији и податке о томе
ко сноси трошкове транспорта и осигурања;

10) трошкове
ускладиштења и одржавања консигнације;

11) решавање спорова
(арбитражна клаузула и сл.);

12) рок на који се
уговор закључује и датум његовог ступања на снагу;

13) датум закључења
уговора и потписе овлашћених лица уговорних страна.



Члан
14.

Консигнационо
складиште намењено је за смештај и продају наоружања и војне опреме која је
својина стране фирме.

Држалац
консигнационог складишта мора располагати сопственим или унајмљеним складишним
простором за држање консигнационе робе, у смислу царинских прописа.

Наоруажње и војна
опрема која се држи на консигнационом складишту мора бити испоручена од стране
фирме, са којом је Савезна дирекција за промет и резерве производа са посебном
наменом, односно организација удруженог рада закључила уговор о пословима
заступања и уговор о пословима држања консигнационог складишта стране робе ради
продаје.

Ако страна фирма има
афилијације у већем броју земаља, допремање наоружања и војне опреме на
консигнационо складиште може се вршити из седишта тих афилијација, када је
таква могућност предвиђена у уговору о пословима заступања страних фирми и
уговору о пословима држања консигнационог складишта наоружања и војне опреме
ради продаје или ако је са том афилијацијом закључен посебан – директан уговор
о пословима заступања и уговор о пословима држања консигнационог складишта
наоружања и војне опреме ради продаје.



Члан
15.

Наоружање и војна
опрема на консигнационом складишту може се држати само у оквиру уговором
предвиђене врсте, количине и вредности.

За продају наоружања
и војне опреме са консигнационог складишта, уговором се утврђује посебна
провизија у висини која не може бити мања од висине провизије за продају наоружања
и војне опреме на основу уговора о пословима заступања страних фирми.

Продаја страног
наоружања и војне опреме са консигнационог складишта, обрачун извршених продаја
и плаћања страној фирми обављају се у страној валути уколико посебним прописима
није другачије предвиђено.

Уговор о пословима
држања консигнационог складишта страног наоружања и војне опреме ради продаје
закључује се на рок који не може бити краћи од једне године од дана његовог
ступања на снагу.

Уговор из става 1.
овог члана Савезна дирекција за промет и резерве производа са посебном наменом,
односно организација удруженог рада закључује само за оно време за које је на
снази уговор о пословима заступања закључен са односном страном фирмом.



4.
Уговор о пословима сервисне службе



Члан
16.

Уговор о пословима
сервисне службе за одржавање увезеног наоружања и војне опреме може закључити
Савезна дирекција за промет и резерве производа са посебном наменом, односно
организација удруженог рада која је за вршење послова заступања страних фирми
добила одобрење Савезног секретаријата за народну одбрану, ако је закључила и
уговор у смислу члана 5. ове уредбе.



III.
РАСКИД И ДРУГИ НАЧИН ПРЕСТАНКА УГОВОРА



Члан
17.

Уговори о пословима
заступања страних фирми, пословима држања консигнационих складишта и пословима
вршења сервисне службе наоружања и војне опреме не могу се раскинути у року од
једне године од дана њиховог ступања на снагу, осим ако наступе околности
независно од воље уговорних страна (виша сила и сл.).



Члан
18.

За решавање спорова
који проистекну из уговора о пословима заступања страних фирми, пословима
држања консигнационог складишта и пословима вршења сервисне службе, закључених
са страним фирмама, Савезна дирекција за промет и резерве производа са посебном
наменом, односно организација удруженог рада уговара првенствено надлежност
југословенске арбитраже. Ако страни партнер то не прихвати, може се уговорити
надлежност арбитражног суда Међународне трговинске коморе у Паризу или неке
друге институционалне арбитраже, или надлежност арбитраже ad hoc – за коју
уговором треба утврдити начин њеног образовања и место њеног заседања.

Ако се за решавање
спорова не може уговорити надлежност редовног суда, по могућности, према
седишту тужене стране.



Члан
19.

Савезна дирекција за
промет и резерве производа са посебном наменом, односно организација удруженог
рада дужна је да Савезном секретаријату за народну одбрану писмено пријави
престанак важности уговора о пословима заступања страних фирми, пословима
држања консигнационог складишта и пословима вршења сервисне службе, у року од
30 дана од дана престанка важности уговора, ради евидентирања у посебном
регистру Савезног секретаријата за народну одбрану који се води у Савезној
дирекцији за промет и резерве производа са посебном наменом.



IV.
КАЗНЕНЕ ОДРЕДБЕ



Члан
20.

Новчаном казном од
30.000 до 1,000.000 динара казниће се за привредни преступ организација
удруженог рада или друго правно лице:

1) ако закључи
уговор о пословима заступања стране фирме а не ради се о производној страној
фирми, изузев у случајевима предвиђеним овом уредбом (члан 7);

2) ако у уговору о
пословима заступања стране фирме не утврди и не обезбеди уобичајену провизију,
или не уговори провизију за послове који су закључени или започети од
заступника у време важења уговора о заступању, или не утврди исту висину
провизије без обзира да ли је до посла дошло посредством заступника или без
његовог посредовања (члан 11).

За радњу из става 1.
овог члана казниће се новчаном казном од 1.500 до 30.000 динара и одговорно
лице у организацији удруженог рада или другом правном лицу.



Члан
21.

Новчаном казном од
10.000 до 500.000 динара казниће се за привредни преступ организација удруженог
рада или друго правно лице:

1) ако закључи
уговор о држању консигнационог складишта, а претходно није закључила уговор о
пословима заступања стране фирме (члан 5);

2) ако не пријави
престанак важности уговора о пословима заступања, пословима држања
консигнационог складишта и пословима вршења сервисне службе у прописаном року
Савезном секретаријату за народну одбрану (члан 10).

За радњу из става 1.
овог члана казниће се новчаном казном од 1.000 до 20.000 динара и одговорно
лице у организацији удруженог рада или другом правном лицу.



V.
ПРЕЛАЗНЕ И ЗАВРШНЕ ОДРЕДБЕ



Члан
22.

Одредбе ове уредбе
односе се на уговоре о пословима заступања стране фирме, пословима држања
консигнационог складишта и пословима вршења сервисне службе, који се доставе на
евидентирање Савезном секретаријату за народну одбрану од дана ступања на снагу
ове уредбе.



Члан
23.

Даном ступања на
снагу ове уредбе престаје да важи одредба члана 33. Уредбе о пословима
заступања страних фирми у Југославији у области промета робе („Службени лист
СФРЈ”, бр. 20/78).



Члан
24.

Ова уредба ступа на
снагу осмог дана од дана објављивања у „Службеном листу СФРЈ”.



Е. п. бр. 150

9. априла 1981.
године

Београд


Савезно извршно веће

Потпредседник,

др 
Иво Марган, с. р.



