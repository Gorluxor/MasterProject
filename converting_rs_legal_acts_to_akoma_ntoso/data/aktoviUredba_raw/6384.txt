


	
	Zakon


	
			Редакцијски пречишћен текст
			
			
			
			На основу члана 90. став 7. Закона о ваздушном саобраћају („Службени гласник РС”, бр. 73/10, 57/11, 93/12, 45/15, 66/15 – др. закон и 83/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 –УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о условима за проглашење линије у јавном интересу у ваздушном саобраћају
			"Службени гласник РС", бр. 6 од 1. фебруара 2019, 
			74 од 18. октобра 2019.
			Члан 1.
			Овом уредбом прописују се ближи услови за проглашење линије у јавном интересу и дефинишу критеријуми за обављање превоза на линији у јавном интересу.
			Члан 2.
			Поједини изрази који се користе у овој уредби имају следеће значење:
			1) нето трошкови јесу рaзлика измeђу нeтo трoшкoвa које има авио-превозилац који обавља авио-превоз на линији од јавног интереса у ваздушном саобраћају и нето трошкова или добити које би тај авио-превозилац остварио да не обавља авио-превоз на линији од јавног интереса у ваздушном саобраћају;
			2) опслужно подручје аеродрома јесте подручје са којег долaзи највећи број путника или највећи део робе која се превози са тог аеродрома и може да укључује један или више региона; 
			3) разумна добит јесте стoпа принoсa нa улoжeни кaпитaл, узимајући у обзир и ниво ризика, кojу би, зa пeриoд у кojeм je у oбaвeзи да обавља авио-превоз на линији у јавном интересу у ваздушном саобраћају, oчeкивao авио-превозилац кojи пoслуje прeмa принципимa тржишнoг пoслoвaњa. Стoпa принoсa нa кaпитaл oзнaчaвa интeрну стoпу рeнтaбилнoсти привредног субјекта у цeлoкупнoм пeриoду трajaњa oвлaшћења, oднoснo интeрну стoпу принoсa нa улoжeни кaпитaл;
			4) регион у развоју јесте регион који економски заостаје у развоју (бруто дoмаћи производ по глави становника је мањи од 75% просека бруто дoмаћег производа Републике Србије или је стопа незапослености изнад просечне стопе незапослености у Републици Србији).
			Члан 3.
			Линија у јавном интересу може се прогласити ако се линија односи на руту ка аеродрому који опслужује регион или регионе у развоју у Републици Србији у опслужном подручју аеродрома или на руту са саобраћајем ниског интензитета (до 100.000 путника годишње) ка било ком аеродрому, и то ако су испуњени услови да:
			1) превоз другим видом саобраћаја не задовољава потребе региона;
			2) на линији не постоји комерцијални интерес за обављање редовног авио-превоза, укључујући и непостојање комерцијалног интереса за одржавање постојећег редовног авио-превоза;
			3) је линија значајна за привредни и друштвени развој Републике Србије, нарочито за повезивање региона са индустријским центрима, привлачење инвестиција, повезивање са дијаспором и др.;
			4) се линија успоставља у редовном авио-превозу за период утврђен законом којим се уређује ваздушни саобраћај. 
			Осим у случајевима из става 1. овог члана, линија у јавном интересу може се прогласити и ако је потреба за обављањем редовног авио-превоза утврђена посебним билатералним или мултилатералним споразумом. 
			Ако се проглашење линије у јавном интересу односи на линију са више заустављања, за сваки део линије засебно морају бити испуњени услови из става 1. овог члана.
			Ако се проглашење линије у јавном интересу односи на више линија, за сваку линију засебно морају бити испуњени услови из става 1. овог члана, а обављање авио-превоза на једној линији не може се условљавати обављањем авио-превоза на другој линији.
			О намери проглашења линије у јавном интересу и планираном датуму њеног увођења, министар надлежан за послове саобраћаја обавештава аеродроме које линија повезује и авио-превозиоце који обављају авио-превоз на тој линији, у складу са законом којим се уређује ваздушни саобраћај.
			Члан 4.
			Критеријуми за обављање превоза на линији у јавном интересу су: 
			1) сразмера између обавеза које настају из обављања авио-превоза на линији у јавном интересу и економских развојних потреба региона;
			2) доступност других видова превоза и могућност да се њима задовоље одређене потребе за превозом, а посебно да ли постојећи железнички превоз опслужује предвиђену линију с временом путовања краћим од три сата, са довољном учесталошћу превоза, везама и погодним редом вожње;
			3) цене авио-превоза и услови који се нуде корисницима;
			4) учинак свих авио-превозилаца који обављају или намеравају да обављају авио-превоз на линији.
			Члан 5.
			За сваку појединачну линију у јавном интересу на којој се обавља авио-превоз дефинишу се следећи критеријуми:
			1) одређени обим саобраћаја, односно број фреквенција на дневном, недељном, месечном или годишњем нивоу;
			2) цена и услови превоза (укључивање оброка и пртљага у цену и др.); 
			3) карактеристике ваздухоплова којима се авио-превоз обавља (капацитет ваздухоплова или број седишта који се нуди у оквиру утврђеног обима саобраћаја, врста или тип ваздухоплова, опрема ваздухоплова и сл.);
			4) евентуалне погодности за обављање авио-превоза.
			Члан 6.
			Ако погодности за обављање авио-превоза на линији у јавном интересу обухватају компензацију која се даје авио-превозиоцу, она не сме да премаши износ који је потребан за покриће нето трошкова, узимајући у обзир одговарајући приход који задржава авио-превозилац, као и разумну добит.
			Добит која не прелази збир релевантне стопе каматне замене плус премије од 100 базних поена сматра се разумном добити. 
			У случају из става 1. овог члана, средства за компензацију обезбеђују се у буџету Републике Србије за сваку календарску годину. 
			Када је у 
			поступку који се спроводи у складу са законом којим се уређују јавне 
			набавке изабран авио-превозилац који ће, уз компензацију и у периоду 
			до четири године, обављати редован авио-превоз на линији у јавном 
			интересу, обављање авио-превоза на линији у јавном интересу је 
			дозвољено само тако изабраном авио-превозиоцу.
			*Службени 
			гласник РС, број 74/2019
			Члан 7.
			Авио-превозилац који преузме обавезу да обавља превоз на линији у јавном интересу дужан је да тај превоз обавља у складу са овом уредбом и одлуком о проглашењу линије у јавном интересу.
			Авио-превозилац који преузме обавезу да обавља превоз на линији у јавном интересу дужан је да о намери обустављања обављања превоза на линији у јавном интересу, обавести министарство надлежно за послове саобраћаја најкасније шест месеци пре дана када планира да обустави превоз.
			Члан 8.
			Новчаном казном од 500.000 до 2.000.000 динара казниће се за прекршај авио-превозилац:
			1) ако не обавља превоз на линији у јавном интересу у складу са чланом 7. став 1. ове уредбе;
			2) ако о намери да обустави обављање превоза на линији у јавном интересу не обавести министарство надлежно за послове саобраћаја најкасније шест месеци пре дана када планира да обустави превоз (члан 7. став 2).
			За прекршај из става 1. овог члана, казниће се одговорно лице у правном лицу новчаном казном од 50.000 до 150.000 динара.
			Члан 9.
			Ова уредба ступа на снагу осмог дана од дана објављивања у „Службеном гласнику Републике Србијеˮ.
			05 број 110-985/2019
			У Београду, 31. јануара 2019. године
			Влада
			Председник,
			Ана Брнабић, с.р.
	

