


	
	Zakon


	
			На основу члана 31. став 2. Закона о железници („Службени гласник РСˮ, број 41/18) и члана 42. став 1. Закона о Влади („Службени гласник РСˮ, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			УРЕДБУ
			о начину остваривања сарадње у погледу успостављања и организације међународних теретних коридора за конкурентни превоз робе и утврђивање правила за одабир, организацију, управљање и индикативно планирање улагања у теретне коридоре
			"Службени гласник РС", број 63 од 4. септембра 
			2019.
			Предмет уређивања
			Члан 1.
			Овом уредбом ближе се уређује начин остваривања сарадње Републике Србије у погледу успостављања и организације међународних теретних коридора за конкурентни превоз робе и утврђивања правила за одабир, организацију, управљање и индикативно планирање улагања у теретне коридоре.
			Одредбе ове уредбе се примењују на управљање и коришћење железничке инфраструктуре укључене у теретне коридоре.
			Усклађеност са прописима Европске уније
			Члан 2.
			Ова уредба је усклађена са свим начелима из Уредбe (ЕУ) бр. 913/2010 Европског парламента и Савета од 22. септембра 2010. године о европској железничкој мрежи за конкурентан теретни превоз измењене Уредбом (EУ) бр. 1316/2013 Европског парламента и Савета од 11. децембра 2013. године.
			Дефиниције 
			Члан 3.
			Поједини изрази употребљени у овој уредби имају следеће значење:
			1) имплементациони план је документ у коме су представљена средства и стратегија коју државе чланице теретног коридора имају намеру да примене у току одређеног временског оквира, а који су потребни и довољни за успостављање теретног коридора;
			2) терминал је објекат дуж теретног коридора који је посебно уређен како би се омогућио утовар робе на теретне возове и/или истовар робе са њих, као и интеграција услуга железничког теретног транспорта са услугама друмског, поморског, речног и ваздушног транспорта, односно формирање или промена састава теретних возова и, по потреби, служи за спровођење граничних поступака на границама са европским трећим земљама.
			Мере ради учешћа у успостављању теретних коридора
			Члан 4.
			Влада предузима мере ради учешћа у успостављању међународних железничких коридора за конкурентни превоз робе, на којима би теретни возови могли обављати превоз под повољнијим условима и без већих задржавања прелазити из једне националне мреже у другу, како би се омогућило побољшање у погледу услова коришћења железничке инфраструктуре, у складу са законом којим се уређује железница (у даљем тексту: Закон). 
			Обезбеђивање конкурентности
			Члан 5.
			Ради обезбеђивања конкурентности железничког превоза робе у односу на друге видове транспорта, међународне и националне услуге железничког теретног транспорта морају да имају на располагању железничку инфраструктуру која је доброг квалитета и која је у довољној мери финансирана, тј. железничку инфраструктуру која омогућава пружање поузданих услуга теретног транспорта под добрим условима у погледу комерцијалне брзине и трајања путовања, односно да услуге које дата инфраструктура пружа заиста одговарају закљученим уговорима са превозницима у железничком саобраћају.
			Побољшање услова коришћења националне железничке инфраструктуре обезбеђује се успостављањем међународних теретних коридора за европску железничку мрежу за конкурентан теретни транспорт, који испуњавају посебне потребе једног или више јасно идентификованих сегмената тржишта теретног транспорта, на којима би теретни возови могли саобраћати у добрим условима и лако пролазити из једне националне мреже у другу.
			Учешће Републике Србије у успостављању теретног коридора
			Члан 6. 
			Република Србија учествује у успостављању и организацији теретних коридора са државама чланицама Европске уније, а по потреби и са другим суседним државама, са којима је повезана железничком инфраструктуром.
			Изузетно од става 1. овог члана, Република Србија може да учествује у успостављању теретног коридора на захтев само једне државе чланице Европске уније, односно потписнице Уговора о оснивању Транспортне заједнице („Службени гласник РС – Међународни уговори”, брoj 11/17), са којом је повезана железничком пругом, како би се омогућило да та суседна држава Европске уније испуни своју обавезу у погледу успостављања, односно продужења постојећег коридора и обезбедила повезаност и развој железничких инфраструктура те државе и Републике Србије.
			Република Србија није дужна да учествује у успостављању теретног коридора или проширењу постојећег, како је то наведено у ст. 1. и 2. овог члана, ако, након што обави социо-економске анализе, оцени да успостављање теретног коридора или проширење постојећег није у интересу подносилаца захтева за коришћење теретног коридора или да не би донело значајну социо-економску корист или би изазвало несразмерно оптерећење, у складу са одлуком Европске комисије која поступа у складу са саветодавним поступком који је утврђен прописима Европске уније, односно одлуком надлежног тела Транспортне заједнице.
			Влада одлучује о учешћу или ускраћивању учешћа Републике Србије у успостављању и организацији теретног коридора, на предлог министарства надлежног за послове саобраћаја (у даљем тексту: Министарство), које одговарајући предлог припрема у сарадњи са управљачем железничке инфраструктуре Републике Србије, а по претходно извршеним консултацијама са осталим учесницима у успостављању теретног коридора, њиховим управљачима железничке инфраструктуре и подносиоцима захтева за коришћење услуга теретног коридора.
			Начин предлагања и избор теретног коридора
			Члан 7.
			Република Србија учествује у поступку предлагања међународног теретног коридора Европској комисији заједно са државама чланицама Европске уније, односно са потписницама Уговора о оснивању Транспортне заједнице, са којима има заједничку железничку везу, узимајући у обзир и потребу за бољим узајамним повезивањем са железничком инфраструктуром других европских земаља.
			Поступак предлагања из става 1. овог члана спроводи се кроз заједничку припрему писма о намерама од стране држава чланица и слања Европској комисији, при чему се узима у обзир и одлука Владе, са предлогом израђеним након консултација са заинтересованим управљачима инфраструктуре, укључујући и управљача инфраструктуре Републике Србије и подносиоцима захтева за коришћење железничких услуга на предложеном коридору.
			Сви учесници у поступку предлагања из става 1. овог члана успостављају теретни коридор најкасније две године од дана доношења одлуке Европске комисије о усаглашености предлога са прописаним правилима, односно о избору теретног коридора.
			Начин измене теретног коридора
			Члан 8.
			Теретни коридор успостављен у складу са овом уредбом, може се изменити на начин и по поступку који је прописан за његово успостављање.
			Правила за доношење одлуке о учествовању и о избору теретног коридора
			Члан 9.
			Правила на којима се заснива одлука о учествовању у поступку из члана 7. ове уредбе, као и одлука о избору теретног коридора, су: 
			1) прелазак теретног коридора преко територије најмање три државе чланице Европске уније или две државе чланице Европске уније, ако је растојање између терминала које опслужује теретни коридор веће од 500 km;
			2) конзистентност теретног коридора са Транс-европском транспортном мрежом (TEN-T), коридорима са европским системом за управљање саобраћајем (ERTMS) и коридорима које дефинише Железничка мрежa Европе (RNE);
			3) интеграција приоритетних пројеката у оквиру Транс-европске транспортне мреже (TEN-T) у теретни коридор; 
			4) равнотежа између социо-економских трошкова и користи које произлазе из успостављања теретног коридора;
			5) конзистентност свих теретних коридора које су предложиле државе чланице Европске уније како би се успоставила европска железничка мрежа за конкурентан теретни транспорт;
			6) развој железничког теретног саобраћаја и главних трговинских токова и транспорта робе дуж теретног коридора; 
			7) боља узајамна повезаност између држава чланица Европске уније и Републике Србије;
			8) интерес подносилаца захтева у погледу теретног коридора;
			9) постојање добре узајамне повезаности са другим видовима саобраћаја, нарочито због одговарајуће мреже терминала, укључујући поморске и луке на унутрашњим пловним путевима.
			Фазе успостављања и организације теретног коридора
			Члан 10.
			Успостављање, односно организовање изабраног теретног коридора је процес који траје две године од дана доношења одлуке о избору теретног коридора и заснива се на следећим правилима:
			1) успостављање управљачке структуре теретног коридора коју чине Извршни одбор, Управни одбор и саветодавне групе;
			2) израдa имплементационог плана;
			3) успостављање или одређивање Једног продајног шалтера (One-Stop-Shop) за подношење захтева за доделу трасе воза;
			4)  развијање усклађених процеса и правила за руковање захтевима за доделу капацитета инфраструктуре на теретном коридору, доделу тих капацитета и управљање саобраћајем;
			5) другим повезаним правилима садржаним у овој уредби.
			Успостављање управљачке структуре теретног коридора
			Члан 11.
			Управљачку структуру изабраног теретног коридора чине:
			1) Извршни одбор;
			2) Управни одбор;
			3) саветодавне групе.
			Државе чланице теретног коридора и управљачи инфраструктуре сарађују у оквиру Извршног одбора и Управног одбора, како би се обезбедио развој теретног коридора у складу са његовим имплементационим планом.
			Одговорност Извршног одбора и Управног одбора не доводи у питање независност управљача инфраструктуре предвиђену националним законима којима се уређује железница.
			Састав и делокруг Извршног одбора 
			Члан 12.
			За изабрани теретни коридор државе чланице тог коридора успостављају Извршни одбор, који је састављен од представника државних органа чланица тог теретног коридора. Чланове Извршног одбора из Републике Србије именује министар надлежан за послове саобраћаја.
			Извршни одбор је одговоран за:
			1) дефинисање општих циљева теретног коридора; 
			2) надзор;
			3) предузимање мера које се односе на:
			(1) усвајање инвестиционог плана и ревидираног инвестиционог плана, на предлог Управног одбора,
			(2) одобравање имплементационог плана теретног коридора, на предлог Управног одбора,
			(3) давање мишљења у случају  неслагања Управног одбора и Саветодавне групе, 
			(4) дефинисање оквира за доделу капацитета инфраструктуре на теретном коридору,
			(5) припремање и достављање извештаја Европској комисији о резултатима имплементационог плана сваке друге године почевши од дана успостављања теретног коридора;
			4) обављање и других послова у складу са овом уредбом.
			Извршни одбор доноси одлуке на начин утврђен Пословником о раду Извршног одбора.
			Састав и делокруг Управног одбора
			Члан 13.
			За изабрани теретни коридор, управљачи инфраструктуре и, по потреби, тела за доделу капацитета држава чланица теретног коридора, успостављају Управни одбор, који је састављен од представника управљача инфраструктуре. Чланове Управног одбора именује директор управљача инфраструктуре. 
			Управни одбор доноси одлуке, укључујући и одлуке о свом правном статусу, успостављању своје организационе структуре, ресурсима и особљу, на основу заједничке сагласности представника управљача инфраструктуре тог теретног коридора, а обавља и следеће послове:
			1) образује саветодавне групе;
			2) усклађује коришћење апликација информационе технологије или  алтернативних решења која могу бити доступна у будућности за обраду захтева за међународне трасе возова и функционисање међународног саобраћаја на теретном коридору, узимајући у обзир националне и европске имплементационе планове;
			3) израђује предлог имплементационог плана, најкасније шест месеци пре стављања теретног коридора у употребу и доставља га Извршном одбору ради усвајања;
			4) уводи механизме за консултације како би се омогућило правилно учешће подносилаца захтева који ће користити теретни коридор, пре подношења имплементационог плана Извршном одбору;
			5) израђује предлог инвестиционог плана, периодично га ревидира и доставља Извршном одбору на усвајање;
			6)  одређује или успоставља Један продајни шалтер (Оne-Stop-Shop) за подношење захтева за доделу трасе воза као заједничко тело за теретни коридор;
			7) оцењује потребу за доделу капацитета теретним возовима који саобраћају на теретном коридору, узимајући у обзир студију о транспортном тржишту из члана 15. став 3. ове уредбе, захтеве за доделу трасе у контексту претходних и важећих редова вожње и оквирних споразума; 
			8) промовише координацију правила приоритета која се односе на доделу капацитета на теретном коридору; 
			9) успоставља поступке за координацију управљања саобраћајем дуж теретног коридора;
			10) усваја заједничке циљеве у вези са тачношћу  возова и смернице за управљање саобраћајем у случају поремећаја саобраћаја возова на теретном коридору;
			11) стара се о обезбеђивању квалитета услуга на теретном коридору;
			12)  обавља и друге послове, у складу са овом уредбом.
			Састав и делокруг саветодавних група
			Члан 14.
			Саветодавна група управљача и власника терминала састављена је од представника управљача и власника терминала теретног коридора, укључујући, по потреби, морске луке и луке на унутрашњим пловним путевима. 
			Саветодавна група из става 1. овог члана може дати мишљење о предлозима Управног одбора које има директне последице на инвестирање и управљање терминалима и може давати мишљења на сопствену иницијативу. Управни одбор приликом доношења одлука узима у обзир ова мишљења. У случају неслагања између Управног одбора и Саветодавне групе, Саветодавна група може упутити питање Извршном одбору, који делује као посредник и благовремено обезбеђује своје мишљење. Коначну одлуку доноси Управни одбор.
			Саветодавна група железничких превозника, састављена је од представника железничких превозника који су заинтересовани за коришћење теретног коридора. Ова Саветодавна група може дати мишљење о сваком предлогу Управног одбора које има последице на дате железничке превознике. Саветодавна група такође може давати мишљења на сопствену иницијативу. Управни одбор приликом доношења одлука узима у обзир ова мишљења.
			Имплементациони план теретног коридора
			Члан 15.
			Имплементациони план садржи: 
			1) опис карактеристика теретног коридора, укључујући уска грла и програм мера које су неопходне за успостављање теретног коридора;
			2) основне елементе студије из става 3. овог члана; 
			3) циљеве које теретни коридор треба да испуни, нарочито у погледу учинка теретног коридора који је изражен у виду квалитета услуга и капацитета теретног коридора у складу са одредбама члана 21. ове уредбе;
			4) инвестициони план из члана 25. ове уредбе;
			5) мере за спровођење одредаба чл. 17–23. ове уредбе и члана 26. ове уредбе.
			6) план изградње, односно развоја терминала како би се задовољиле потребе железничког теретног саобраћаја на теретном коридору, који посебно делују као чворишта комбинованог транспорта дуж теретних коридора.
			Управни одбор прати примену имплементационог плана узимајући у обзир напредак остварен током његовог спровођења, развој тржишта железничког теретног саобраћаја на теретном коридору и његов учинак који је одређен у складу са циљевима из става 1. тачка 3) овог члана. 
			Управни одбор спроводи и периодично мења и допуњује студију о транспортном тржишту у погледу запажених и очекиваних промена у саобраћају на теретном коридору, које су последица његовог успостављања, обухватајући различите видове превоза, како у погледу превозa робе, тако и у погледу превоза путника. Ова студија такође може обухватити, када је потребно и социо-економске трошкове и користи које произилазе из успостављања теретног коридора. 
			Управни одбор, по потреби, усваја мере у сврху сарадње са регионалним и локалним управама у погледу имплементационог плана.
			Праћење резултата имплементационог плана
			Члан 16.
			Сваке две године, почевши од тренутка успостављања теретног коридора, Извршни одбор доставља Европској комисији резултате имплементационог плана за дати коридор. 
			Један продајни шалтер (Оne-Stop-Shop) за подношење захтева за доделу трасе воза
			Члан 17.
			Један продајни шалтер (One-Stop-Shop) је заједничко тело, које одређује или успоставља Управни одбор, за теретни коридор које омогућава подносиоцима захтева да траже и добију одговоре на једном месту и јединственим поступком, у погледу доделе капацитета инфраструктуре за теретне возове који прелазе бар једну државну границу дуж теретног коридора. 
			Један продајни шалтер (One-Stop-Shop) као средство координације пружа основне информације о додели капацитета инфраструктуре, укључујући и информације о условима коришћења теретног коридора из члана 22. ове уредбе. Путем датог система подносилац захтева се обавештава о капацитету инфраструктуре који је расположив у време захтева и његовим карактеристикама у складу са унапред дефинисаним параметрима, као што су брзина, дужина воза, товарни профил и дозвољено осовинско оптерећење одобрено за возове који саобраћају на теретном коридору.
			Један продајни шалтер (One-Stop-Shop) доноси одлуку о захтевима за доделу претходно утврђених траса и резервних капацитета из члана 18. ст. 1. и 4. ове уредбе. Ово тело додељује капацитете у складу са правилима о додели капацитета утврђеним Законом. Ово тело без одлагања обавештава надлежне управљаче инфраструктуре о овим захтевима и донетим одлукама. 
			За све захтеве за доделу капацитета инфраструктуре који се не могу испунити у складу са ставом 3. овог члана, Један продајни шалтер (One-Stop-Shop) без одлагања прослеђује захтев за капацитете инфраструктуре надлежним управљачима инфраструктуре и, где је применљиво, телима за доделу капацитета, који доносе одлуку о датом захтеву у складу са националним законом којим се уређује железница и достављају је Једном продајном шалтеру (One-Stop-Shop) на даљу обраду.
			Активности Једног продајног шалтера (One-Stop-Shop) се врше на транспарентан и недискриминаторски начин и предмет су контроле регулаторних тела, што укључује и Дирекцију за железнице, у складу са чланом 24. ове уредбе.
			У сврху активности Једног продајног шалтера (One-Stop-Shop) води се регистар који је доступан свим заинтересованим странама. 
			Регистар из става 6. овог члана садржи датуме захтева, имена подносилаца захтева, детаље о достављеној документацији и о потешкоћама које су се десиле.
			Додела капацитета теретним возовима
			Члан 18.
			На основу оцене потребе за доделу капацитета теретним возовима коју врши Управни одбор, управљачи инфраструктуре на теретном коридору заједно дефинишу и организују међународне претходно утврђене трасе за теретне возове (у даљем тексту: претходно утврђене трасе), у складу са националним законом којим се уређује железница, препознајући потребу за капацитетом других врста транспорта. Управљачи инфраструктуре на теретном коридору прилагођавају трајање путовања, учесталост, време поласка и доласка и смерове који су погодни за услуге теретног транспорта са циљем повећања транспорта робе теретним возовима који саобраћају на теретном коридору. 
			Претходно утврђене трасе се објављују најкасније три месеца пре истека рока за пријем захтева за доделу трасе утврђеног националним законом којим се уређује  железница. Управљачи инфраструктуре неколико теретних коридора могу, ако је потребно, координисати претходно утврђене трасе возова нудећи капацитет на теретним коридорима о којима је реч. 
			Претходно утврђене трасе се додељују прво теретним возовима који прелазе најмање једну границу. 
			Управљачи инфраструктуре, ако је оправдано потребама тржишта и оценом Управног одбора, заједнички дефинишу резервне капацитете за међународне теретне возове који саобраћају на теретним коридорима, препознајући потребу за капацитетима других врста транспорта и задржавају ову резерву доступном у оквиру својих коначних редова вожње како би се омогућио брз и адекватан одговор на ad hoc захтеве за доделу трасе у складу са националним законом којим се уређује железница. Овај капацитет се задржава у резерви до истека рока,  утврђеног према одлуци управног одбора, који  не може бити дужи од 60 дана.
			Управни одбор промовише координацију правила приоритета која се односе на доделу капацитета на теретном коридору. 
			Управљачи инфраструктуре могу укључити у своје услове коришћења накнаду за трасе возова које се не искористе. Износ ове накнаде мора бити одговарајући и ефективан.
			Осим у случајевима више силе, укључујући хитне и непредвидљиве радове у циљу очувања безбедности, траса воза додељена теретном возу у складу са овим чланом се не може отказати мање од два месеца пре њеног утврђеног времена у важећем реду вожње, уколико подносилац захтева не да своју сагласност за дато отказивање. 
			У случају из става 7. овог члана, управљач инфраструктуре улаже напор да подносиоцу захтева предложи трасу воза еквивалентног квалитета и поузданости, коју подносилац захтева има право да прихвати или одбије. 
			Подносилац захтева из става 8. овог члана може се обратити надлежном регулаторном телу ради заштите својих права која има на основу  споразума који је закључио у складу са националним законом којим се уређује железница.  
			Управни одбор теретног коридора и Саветодавна група управљача инфраструктуре и власника терминала, успостављају поступке како би се обезбедила оптимална координација расподеле капацитета између управљача инфраструктуре, како за захтеве који се подносе преко Једног продајног шалтера (One-Stop-Shop), тако и за захтеве које примају дати управљачи инфраструктуре. Приликом успостављања поступака Управни одбор теретног коридора и Саветодавна група  дужни су да водe рачуна о приступу терминалима.
			Упућивање на управљаче инфраструктуре у ст. 4. и 9. овог члана, обухвата, где постоје и тела за доделу капацитета.
			Овлашћени подносиоци захтева
			Члан 19.
			Изузетно од одредаба члана 32. став 1. Закона, подносиоци захтева, осим железничких превозника или међународних групација које они формирају, као што су пошиљаоци, шпедитери и оператори у комбинованом транспорту, могу да поднесу захтев за међународне претходно утврђене трасе и за резервисане капацитете из члана 18. ст. 1. и 4. ове уредбе. Да би се дата траса воза користила за железнички теретни саобраћај на теретном коридору, подносиоци захтева именују железничког превозника који закључује уговор са управљачима инфраструктуре у складу са националним законом којим се уређује железница.
			Управљање саобраћајем
			Члан 20.
			Поступке за координацију управљања саобраћајем дуж теретног коридора успоставља Управни одбор.
			Поступке за координацију саобраћаја дуж повезаних теретних коридора успостављају управни одбори датих теретних коридора.
			Управљачи инфраструктуре теретног коридора и саветодавна група из члана 14. став 1. ове уредбе успостављају поступке како би се обезбедила оптимална координација између рада железничке инфраструктуре и терминала.
			Управљање саобраћајем у случају поремећаја
			Члан 21.
			Заједничке циљеве у вези са тачношћу возова и смернице за управљање саобраћајем у случају поремећаја саобраћаја возова на теретном коридору, усваја Управни одбор.
			Сви заинтересовани управљачи инфраструктуре састављају начела за утврђивање правила приоритета за управљање између различитих врста саобраћаја на делу теретних коридора у оквиру одговорности датог управљача инфраструктуре у складу са заједничким циљевима и/или смерницама из става 1. овог члана. Правила приоритета се објављују у Изјави о мрежи која се саставља у складу са националним законом којим се уређује железница.
			Начела за утврђивање правила приоритета морају осигурати да се траса воза из члана 18. став 3. ове уредбе, додељена теретним возовима који се придржавају времена утврђеног у реду вожње, не мења у мери у којој је то могуће. Начела за утврђивање правила приоритета имају за циљ смањење укупног времена потребног за поновно коришћење мреже узимајући у обзир потребе свих врста саобраћаја. У том циљу, управљачи инфраструктуре могу координисати управљање између различитих врста саобраћаја дуж неколико теретних коридора.
			Информације о условима коришћења теретног коридора
			Члан 22.
			Управни одбор саставља, редовно мења и/или допуњује и објављује документ који садржи:
			1) све информације садржане у Изјави о мрежи за националне мреже, а у вези са теретним коридором, која је састављена у складу са поступком утврђеним националним законом којим се уређује железница;
			2) списак и карактеристике терминала, нарочито информације у вези са условима и поступцима за приступ терминалима;
			3) информације у вези са поступцима за приступ терминалима, поступцима који се спроводе пред Једним продајним шалтером (One-Stop-Shop), поступцима о додели  капацитета теретном возу, као и подацима о овлашћеним подносиоцима захтева за доделу капацитета инфраструктуре, о управљању саобраћајем и о управљању саобраћајем у случају поремећаја; 
			4) имплементациони план.
			Квалитет услуга на теретном коридору
			Члан 23.
			Квалитет услуга на теретном коридору обезбеђује се промоцијом компатибилности између система учинка управљача инфраструктуре дуж теретног коридора у складу са националним законом којим се уређује железница, праћењем учинка услуга железничког превоза робе на теретном коридору и анкетирањем корисника теретног коридора о њиховом искуству у коришћењу теретног коридора и објављивањем резултата праћења и анкетирања једном годишње.
			Управни одбор се стара о обезбеђивању квалитета услуга на теретном коридору. 
			Сарадња регулаторних тела држава чланица теретног коридора 
			Члан 24.
			Дирекција за железнице сарађује са регулаторним телима из других држава чланица теретног коридора у праћењу конкуренције на железничком теретном коридору. Дирекција за железнице, нарочито, обезбеђује недискриминаторски приступ коридору и одлучује по захтевима за покретање поступка у складу са чланом 121. Закона. Дирекција за железнице размењује неопходне информације са регулаторним телима других држава чланица теретног коридора, које су добијене од управљача инфраструктуре и других релевантних страна учесница на тржишту.
			У циљу подстицања слободне и лојалне конкуренције на теретним коридорима, државе чланице теретног коридора настоје да успоставе упоредив регулаторни ниво. Дирекција за железнице је доступна свим учесницима на тржишту и самостална у доношењу одлука. 
			У случају да подносилац захтева за доделу капацитета поднесе захтев за покретање поступка Дирекцији за железнице у вези са услугама међународног железничког превоза робе или у оквиру самоиницијативног поступка који спроводи Дирекција за железнице на сопствену иницијативу, Дирекција за железнице консултује се са регулаторним телима свих држава кроз које пролазе међународне трасе воза за дотичне теретне возове и има право да захтева све потребне информације од њих пре доношења своје одлуке.
			Дирекција за железнице када је консултована у смислу става 3. овог члана, као и друга регулаторна тела држава чланица односног теретног коридора која су консултована у смислу става 3. овог члана, пружају регулаторном телу које им се обратило све информације које Дирекција за железнице, односно друга консултована регулаторна тела, имају право да траже у складу са својим националним законодавством. Дате информације се могу користити само у сврху решавања по захтеву за покретање поступка или за вођење поступка на сопствену иницијативу из става 3. овог члана.
			Дирекција за железнице, уколико прими захтев за покретање поступка или покрене поступак на сопствену иницијативу, преноси релевантне информације надлежном регулаторном телу државе чланице теретног коридора како би дато тело предузело мере у погледу заинтересованих страна.
			Управљачи инфраструктуре из члана 30. Закона приликом организовања траса возова који прелазе више од једне железничке мреже дужни су да осигурају, без одлагања, давање информација потребних за решавање по захтеву за покретање поступка или спровођење поступка на сопствену иницијативу из става 3. овог члана, а које тражи регулаторно тело државе чланице теретног коридора у којој се налази повезани представник. Дирекција за железнице има право да пренесе информације о међународној траси воза регулаторним телима из става 3. овог члана.
			Планирање инвестиција
			Члан 25.
			Планирање инвестиција обезбеђује се доношењем инвестиционог плана, који обухвата детаље о индикативним средњорочним и дугорочним инвестицијама у железничку инфраструктуру теретног коридора, и који нарочито садржи:
			1) списак пројеката предвиђених за изградњу, обнову или модернизацију железничке инфраструктуре и припадајућих објеката и постројења на теретном коридору и релевантне финансијске захтеве и изворе финансирања;
			2) план развоја који се односи на интероперабилне системе дуж теретног коридора и који испуњавају основне захтеве и техничке спецификације за интероперабилност применљиве на мрежу у смислу закона којим се уређује интероперабилност железничког система. План развоја се заснива на анализи трошкова и користи употребе интероперабилних система;
			3) план за управљање капацитетом теретних возова који могу да саобраћају на теретном коридору, укључујући уклањање идентификованих уских грла. Дати план се може заснивати на повећању комерцијалне брзине теретних возова и повећању њихове дужине, товарног профила и вучене масе или осовинског оптерећења за возове који саобраћају на теретном коридору.
			Примена ове уредбе не доводи у питање надлежност држава у погледу планирања и финансирања железничке инфраструктуре.
			Координација радова
			Члан 26.
			Координација радова који се изводе на теретном коридору обезбеђује се доношењем плана за извођење свих радова на железничкој инфраструктури и припадајућих објеката и постројења који могу ограничити расположиве капацитете на теретном коридору.
			Израду плана из става 1. овог члана координира Управни одбор, који обезбеђује и његово објављивање на једном месту, на одговарајући начин и у одређеном року.
			Ступање на снагу
			Члан 27.
			Ова уредба ступа на снагу осмог дана од дана објављивања у „Службеном гласнику Републике Србијеˮ.
			05 број 110-8243/2019
			У Београду, 29. августа 2019. године
			Влада
			Председник,
			Ана Брнабић, с.р.
	

