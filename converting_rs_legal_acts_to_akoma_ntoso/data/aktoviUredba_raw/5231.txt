


	
	Zakon

	


	
				На основу члана 108. став 2. Закона о одбрани („Службени гласник РС”, бр. 116/07, 88/09 – др. закон, 104/09 – др. закон и 10/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				
				УРЕДБУ 
				о канцеларијском пословању у Министарству одбране и Војсци Србије
				"Службени гласник РС", број 96 од 26. новембра 
				2015.
				
				I. ОСНОВНЕ ОДРЕДБЕ
				Члан 1.
				Овом уредбом уређује се канцеларијско пословање у Министарству одбране и Војсци Србије.
				Члан 2.
				Канцеларијско пословање организује се као јединствен систем који се заснива на начелима: законитости; тачности; експедитивности и економичности; чувања и безбедности аката и докумената.
				Члан 3.
				Изрази употребљени у овој уредби имају следеће значење:
				1) службена преписка је један од начина службене комуникације између команди, јединица и установа, као и између њих и других државних органа и организација, предузећа и других правних и физичких лица;
				2) акт је електронски израђен, штампани, израђен на писаћој машини или писани састав којим се покреће, регулише, допуњује, мења, прекида или завршава нека радња у Министарству одбране и Војсци Србије;
				3) поднесак је сваки захтев, молба, пријава, предлог, жалба, приговор и друго саопштење којим се Министарству одбране и Војсци Србије обраћају њихови припадници и правна и физичка лица; 
				4) прилог је електронски израђен, штампани или писани састав (документ, топографска или географска карта, шема, табела, цртеж, фотографија, графикон, презентација, база података и сл.), видео-запис, аудио-запис или физички предмет који се прилаже уз акт ради допуне садржине акта;
				5) предмет је скуп свих поднесака и аката с прилозима који се односе на исти задатак или питање и као такви чине јединствену целину; 
				6) регистратурски (документарни) материјал је изворни и репродуковани електронски израђен, писани, цртани, штампани, фотокопирани, филмовани, фонографисани, писаћом машином израђен или на други начин примљен, створен, односно забележен материјал који је настао у раду команди, јединица и установа;
				7) архивска грађа је део регистратурског материјала коме је одређен рок чувања „трајно”, и као такав представља трајно заштићено културно добро од посебног значаја за државу;
				8) пошиљка је свака врста писма, дописнице, пакета, поштанске упутнице, телеграма и сл., које команде, јединице и установе примају од пошиљалаца или отпремају примаоцима;
				9) деловодник је основна евиденција свих аката изузев аката за које је прописано да се евидентирају у другим евиденцијама, који се води посебно за сваку календарску годину; 
				10) уписник је основна евиденција о предметима у управном поступку;
				11) доставна књига је помоћна евиденција о достављању у рад приспелих аката; 
				12) отпремна књига је помоћна евиденција o отпремању свих пошиљака; 
				13) канцеларија општих послова је организациона јединица у команди, јединици и установи која обавља послове пријема, дигитализације, прегледања, евидентирања, оверавања аката, техничке обраде, отпремања аката, чувања и архивирања решених аката, односно предмета;
				14) архива је саставни део канцеларије општих послова команде, јединице и установе или посебна организациона јединица са истим или сличним условима за рад, у којој се чувају у прописаним роковима завршени (архивирани) акти и предмети, евиденције о предметима, као и остали регистратурски материјал до предаје надлежном архиву или до његовог уништења;
				15) старешина команде, јединице и установе је лице надлежно и одговорно за функционисање команде, јединице и установе (командант, начелник, директор, управник и др).
				II. КАНЦЕЛАРИЈСКО ПОСЛОВАЊЕ
				Члан 4.
				Канцеларијско пословање, у смислу ове уредбе, обухвата:
				1) израду аката;
				2) службену преписку;
				3) пријем, преглед, евидентирање и достављање у рад аката;
				4) потписивање и оверавање аката;
				5) техничку обраду аката;
				6) отпремање аката (пошиљака);
				7) чување, разврставање и архивирање решених аката, односно предмета.
				Члан 5.
				За команду, јединицу и установу која нема канцеларију општих послова, послове канцеларијског пословања обавља лице које наредбом одреди старешина команде, јединице и установе. 
				За више команди, јединица и установа, канцеларијско пословање може се обављати у једној канцеларији општих послова. 
				Члан 6.
				За сваку команду, јединицу и установу води се посебан деловодник и посебан уписник. 
				1. Израда аката
				Члан 7.
				Aкт је документ службене преписке који обавезно садржи:
				1) заглавље;
				2) податке о чувању;
				3) тему (кратак садржај) акта;
				4) текст акта;
				5) иницијале обрађивача; 
				6) функцију, име, презиме и потпис овлашћеног лица;
				7) податке о достављању, 
				8) отисак печата команде, јединице и установе.
				Заглавље садржи: назив команде, јединице, односно установе; ознаку степена тајности (само код аката који садрже тајне податке); деловодни број (број уписника); датум и место.
				Подаци о чувању акта су: рок чувања; основ рока чувања који је одређен на основу Листе категорија регистратурског материјала с роковима чувања у Министарству одбране и Војсци Србије, као и подаци о лицу које је израдило акт.
				Тема (кратак садржај) акта указује на врсту акта и његов садржај.
				У тексту акта износи се детаљан садржај акта.
				На сва израђена акта стављају се иницијали обрађивача акта.
				Функција, име, презиме и потпис овлашћеног лица састоји се од: назива функције; чина (уколико лице има чин); имена и презимена и електронског потписа (за електронска акта), односно својеручног потписа (за акта у папирној форми).
				У подацима о достављању наводи се којим примаоцима и на који начин је акт дистрибуиран.
				Акт службене преписке у папирној форми, поред претходно наведених елемената обавезно садржи и отисак печата команде, јединице и установе.
				Отисак печата команде, јединице и установе користи се за утврђивање аутентичности акта израђеног на папиру. 
				Члан 8.
				Акта службене преписке, поред обавезног садржаја из члана 7. ове уредбе могу да садрже, по потреби, и друге ознаке и констатације које упућују на поступак са актом, као што су:
				1) ознаке којима се регулише поступак са актима у току мобилизације;
				2) ознаке хитности; 
				3) број страна;
				4) списак прилога;
				5) број примерка.
				Члан 9.
				Акти се узимају у рад према хитности и важности, а морају се решити до прописаног рока. 
				Када због оправданих разлога неки акт није могуће решити у прописаном року, обрађивач је дужан да о томе правовремено и најкраћим путем обавести претпостављеног и да тражи продужење рока.
				Члан 10.
				Архивски примерак акта (оригинални примерак) чува се у архиви команде, јединице и установе.
				Члан 11.
				Према тајности података које акт садржи, акта се деле на акта која садрже тајне податке (класификована) и отворена (некласификована) акта. 
				За акте који садрже тајне податке, одређује се степен тајности „интерно”, „поверљиво”, „строго поверљиво” и „државна тајна”, у складу са прописаним критеријумима.
				Отворени (некласификовани) акти су акти који не садрже тајне податке. 
				Акти који садрже тајне податке и отворени акти Министарства одбране и Војске Србије не могу бити јавно доступни ако би обелодањивање њиховог садржаја ослабило заштиту:
				(а) јавног интереса у вези са:
				– јавном безбедношћу,
				– одбраном и војним питањима,
				– међународним односима,
				– финансијском, монетарном или економском политиком,
				(б) приватности и интегритет појединца, у складу с важећим прописима у вези са заштитом података о личности.
				Степен тајности одређује лице које потписује документ, на предлог лица које га израђује. 
				Предмет који се састоји од докумената с тајним подацима разних степена тајности, носи ознаку степена тајности документа с највишом ознаком степена тајности.
				Промену, односно престанак тајности података (опозив тајности) може извршити само орган од кога податак потиче или виши надлежни орган. 
				Члан 12.
				На сваки документ (акт, нацрт, прилог, радни материјал и сл.) примењују се обавезне мере заштите тајности у складу с степеном тајности података које садржи. 
				2. Службена преписка
				Члан 13.
				Службена преписка у Министарству одбране и Војсци Србије води се на српском језику, ћириличким писмом.
				Члан 14.
				Стил у актима је административни, а акти морају бити недвосмислени, концизни и прецизни. 
				Члан 15.
				Службена преписка између команди, јединица и установа, као и појединачно обраћање припадника Министарства одбране и Војске Србије органима надлежним за одлучивање и претпостављенима води се редовним путем. 
				Од редовног пута може се одступити:
				1) у хитним случајевима;
				2) када су у питању подаци који, осим за пошиљаоца и примаоца, немају значај за претпостављене, односно потчињене команде, јединице и установе;
				3) када се на више адреса достављају истоветни примерци аката;
				4) када је то посебним прописом одређено.
				Члан 16.
				Команде, јединице и установе воде непосредно службену преписку са цивилним органима, организацијама и појединцима ван Министарства одбране и Војске Србије о питањима из своје надлежности, а преко претпостављених команди, ако се ради о питањима која превазилазе те надлежности.
				Члан 17.
				Службена преписка са иностраним органима, организацијама, страним држављанима, као и са органима, организацијама и држављанима Републике Србије у иностранству, води се редовним путем преко надлежне организационе јединице Министарства одбране и Војске Србије.
				Службена преписка са иностраним органима и организацијама може се обављати и преко надлежне организационе јединице Генералштаба Војске Србије, односно надлежне команде, уколико то захтевају међународно преузете обавезе.
				Члан 18.
				Службена преписка из члана 17. ове уредбе може да се води на страном језику. 
				Ако се води службена преписка на страном језику, сваки акт се преводи на српски језик и један примерак превода чува се у предмету. 
				Члан 19.
				Службена преписка у Министарству одбране и Војсци Србије и са органима и организацијама ван Министарства одбране и Војске Србије, води се под формацијским називима или војним поштама команди, јединица и установа.
				3. Пријем, преглед, евидентирање и достављање у рад аката
				Члан 20.
				Пријем пошиљака у радно време обавља се у канцеларији општих послова. Након завршетка радног времена и у нерадне дане, пошиљке прима дежурни у команди, јединици и установи.
				Члан 21.
				Пошиљке отвара старешина канцеларије општих послова или друго лице које одреди старешина команде, јединице и установе. 
				Изузетак су:
				1) пошиљке означене као „државна тајна”;
				2) пошиљке адресиране на личност старешине команде, јединице и установе, његовог заменика, старешине органа војне полиције и органа за криптозаштиту информација; 
				3) пошиљке у вези са тендерима и конкурсима, које отвара надлежна комисија.
				Члан 22.
				Пошиљке пристигле у току радног времена, након отварања, прегледа и евидентирања у канцеларији општих послова, предају се на распоређивање старешини команде, јединице и установе или другом лицу које он одреди.
				Телеграми и друге пошиљке са ознаком ВРЛО ХИТНО или ХИТНО примају се, отварају, прегледају, евидентирају и достављају приоритетно у односу на остале акте.
				Члан 23.
				Акт који је израђен у команди, јединици и установи, као и акт примљен од других команди, јединица и установа и других правних и физичких лица ван Министарства одбране и Војске Србије, евидентира се у канцеларији општих послова. 
				Основну евиденцију аката чине деловодник и уписник. Основна евиденција о свим актима и предметима, као минимум података садржи: датум и број евидентирања акта, односно предмета, основне податке о пошиљаоцу и примаоцу и податке из којих може да се утврди где се акт, односно предмет налази у току његове обраде до архивирања. 
				Поред елемената из става 2. овог члана, основна евиденција о актима управног поступка садржи, и следеће податке: да ли је поднесак решен у законском року; одлуку о захтеву (усвојен, одбијен, одбачен захтев, обустављен поступак), одлуку о жалби (одбачена или одбијена жалба, поништено решење) о томе да ли је решење извршено; друге неопходне податке значајне за праћење остваривања права, обавеза и на закону заснованих интереса правних и физичких лица.
				Евиденција се води у електронској форми тачно и ажурно. У евиденцији се не сме ништа брисати нити преправљати. 
				Изузетно, евиденција се може водити и ручно (у папирној форми), тачно, ажурно, читко и уредно.
				Члан 24.
				Акти и њихово достављање евидентирају се у доставној књизи оног дана и под датумом када су примљени. 
				4. Потписивање и оверавање аката
				Члан 25.
				Акт који се израђује у команди, јединици и установи потписује старешина команде, јединице и установе. У његовој одсутности акт потписује заменик, односно заступник или лице које је овлашћено од стране надлежног старешине.
				Старешина команде, јединице и установе право потписивања аката може пренети на лице у својој команди, јединици и установи на које је пренео одређене послове из своје надлежности – писаним овлашћењем. Овлашћено лице добијено овлашћење не може преносити на друга лица.
				Члан 26.
				Аутентичност потписника, непорецивост електронског потписивања и интегритет електронског акта потврђује се електронским потписом.
				Аутентичност аката и других докумената израђених на папиру потврђује се потписом надлежног старешине и оверава печатом команде, јединице и установе. 
				Отисак печата команде, јединице и установе ставља се с леве стране потписа, тако да једним делом захвати део функције и потпис овлашћеног лица. 
				Члан 27.
				Пријемним штамбиљем се на акт, односно други документ отискује део заглавља, а на коверти (омоту) адреса пошиљаоца. Штамбиљ се употребљава и приликом евидентирања долазних аката, издавања потврда о пријему поднесака и др.
				5. Техничка обрада аката
				Члан 28.
				Канцеларија општих послова умножава потписани акт у потребном броју примерака ради достављања.
				Лице које акт потписује одређује у колико се примерака акт умножава и коме га треба доставити.
				У складу са службеним потребама, електронски потписани акт може се штампати.
				Члан 29.
				Поновно умножавање акта који садрже тајне податке (у целини или у изводу) допуштено је само по одобрењу старешине команде, јединице и установе, уз посебну евиденцију.
				Акти на којима су примењене мере криптозаштите не смеју се умножавати.
				Члан 30.
				Папирни акти који се отпремају куриром пакују се у коверте (омоте) ради отпремања, осим аката који се отпремају примаоцу у истој згради, ако их преноси лице које може бити упознато са садржином.
				Коверте (омоти) с актима степенованим као „државна тајна” или „строго поверљиво” осигуравају се на спојевима (на средини и у угловима) отиском печата, а коверте (омоти) с актима степенованим као „поверљиво” и „интерно” отиском печата на средини. Преко отисака печата ставља се провидна лепљива трака. 
				Вредносна писма осигуравају се печатним воском, а пакети пломбом. 
				6. Отпремање аката (пошиљака)
				Члан 31.
				Потписани акт доставља се канцеларији општих послова ради оверавања, евидентирања и отпремања.
				Акт се отпрема истог дана када је евидентиран, а најкасније следећег радног дана. 
				Члан 32.
				Акти се могу отпремати телекомуникационим средствима у изворном облику или у форми телеграма.
				На акт који садржи тајне податке, приликом отпремања телекомуникационим средством, обавезно се примењују прописане мере криптозаштите. 
				Члан 33.
				Коришћењем телефакса могу се отпремати само отворени акти. 
				Са актима примљеним или предатим телефаксом поступа се као са осталим актима у канцеларијском пословању.
				Акт обрађен системом за криптозаштиту не може се отпремати телефаксом.
				Акт примљен или предат телефаксом не може се обрађивати системом за криптозаштиту. 
				Одштампан електронски потписан документ, отпремљен телекомуникационим средствима, не може се отпремати и телефаксом.
				Члан 34.
				Електронском поштом путем интернета може се отпремати отворен акт и делови акта који не садрже тајне податке.
				Одштампани садржај који је примљен или послат путем интернета може се користити као службени акт, када за то постоји службена потреба.
				Акти обрађени системима за криптозаштиту не могу се отпремати електронском поштом путем итернета.
				Члан 35.
				Отворени службени акти који се односе на планирање, најаву, пријаву и обезбеђење летова војних и цивилних ваздухоплова могу се отпремати или примати преко ваздухопловне фиксне службе везе изузев аката обрађених системима за криптозаштиту. 
				7. Чување, разврставање и архивирање решених аката односно предмета
				Члан 36.
				Акт, предмет и евиденција на којима је завршен рад предају се комплетно канцеларији општих послова команде, јединице и установе на чување.
				Обрађивач акта означава рок чувања акта, а на предмету управног поступка евидентира рок и исход решења (да ли је предмет решен у законском року или не, да ли је захтев усвојен, одбијен, поступак обустављен, жалба уважена и др.).
				Члан 37.
				Рокови чувања регистратурског материјала одређују се прописом којим се уређују категорије регистратурског материјала у Министарству одбране и Војсци Србије.
				Члан 38.
				Акт, предмет и евиденција из једне календарске године архивирају се по степенима тајности, у оквиру степена тајности по роковима чувања, а у оквиру рокова чувања – хронолошки, по бројевима деловодника, односно уписника.
				Службена преписка с иностраним органом, чини архивску грађу и чува се трајно.
				Члан 39.
				Регистратурски материјал из канцеларије општих послова даје се на коришћење обрађивачима аката на њихово тражење, уз реверс о издавању. 
				Архивска грађа из канцеларије општих послова не може се издавати. На основу захтева странке, може се издати препис или копија акта уз реверс. По завршеном раду копије аката записнички се уништавају.
				Изузети регистратурски материјал из канцеларије општих послова враћа се након завршетка рада. 
				Члан 40.
				Команде, јединице и установе издвајају архивску грађу из регистратурског материјала у складу с прописом којим се уређују категорије регистратурског материјала у Министарству одбране и Војсци Србије и рокови чувања. Издвајање се врши по истеку рокова до којих се поједине категорије регистратурског материјала морају чувати. 
				Команде, јединице и установе приликом издвајања архивске грађе одстрањују безвредни регистратурски материјал (који није од значаја за текући рад, науку, културу и друге друштвене потребе), ради уништавања, у року од једне године од дана истека прописаног рока чувања. 
				Издвојени безвредни регистратурски материјал не може се уништити док Војни архив провером не утврди да ли се у том материјалу налази и архивска грађа. Регистратурски материјал коме је истекао рок чувања, уз прибављену писану сагласност Војног архива, уништава се комисијски уз записник.
				Команде, јединице и установе сређену и пописану архивску грађу, на прописан начин и по прописаној динамици предају Војном архиву.
				Члан 41.
				Регистратурски материјал коме је истекао рок чувања у команди, јединици и установи, архивска грађа, као и регистратурски материјал и архивска грађа команди, јединица и установа које се расформирају, предају се на чување Војном архиву. 
				Архивска грађа команди, јединица и установа настала у службеној преписци с иностраним органом обрађује се одвојено од осталог регистратурског материјала и архивске грађе и предаје Војном архиву.
				Члан 42.
				У случају нестанка акта, неовлашћеног умножавања, односно дистрибуирања електронског податка, одмах се предузимају мере да се исти пронађе, а ако се не пронађе, покреће се поступак за утврђивање одговорности. 
				III. КАНЦЕЛАРИЈСКО ПОСЛОВАЊЕ У РАТУ
				Члан 43.
				Министар одбране прописаће начин вођења канцеларијског пословања у рату.
				IV. ЗАВРШНЕ ОДРЕДБЕ
				Члан 44.
				Министар одбране прописаће правило службене преписке у Министарству одбране и Војсци Србије и Листу категорија регистратурског материјала с роковима чувања у Министарству одбране и Војсци Србије у року од 90 дана од дана ступања на снагу ове уредбе.
				Члан 45.
				Даном ступања на снагу ове уредбе престаје да важи Уредба о канцеларијском пословању у Војсци Србије („Службени гласник РС”, број 87/08).
				Члан 46.
				Ова уредба ступа на снагу осмог дана од дана објављивања у „Службеном гласнику Републике Србије”. 
				
				05 број 110-12183/2015-1
				У Београду, 19. новембра 2015. године
				Влада
				Председник, 
				Александар Вучић, с.р.
	

