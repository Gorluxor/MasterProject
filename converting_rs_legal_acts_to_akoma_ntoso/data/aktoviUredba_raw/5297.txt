





На основу члана 53. став 10. Закона
о Војсци Србије („Службени гласник РС”, број
116/07) и члана 42. став 1. Закона о Влади („Службени гласник РС”, бр.
55/05, 71/05 – исправка,
101/07 и 65/08),

Влада
доноси





УРЕДБУ

о овлашћењима, изгледу,
издавању, коришћењу и
уништавању службене легитимације и значке овлашћених службених лица Војне полиције

„Службени гласник РС“,
број 90 од 3. 

 
октобра 
2008.





I. ОСНОВНЕ ОДРЕДБЕ



Члан 1.

Овом
уредбом уређују се овлашћења, изглед, издавање, коришћење и уништавање службене
легитимације и значке овлашћених службених лица Војне полиције. 



Члан 2.

Министар
одбране прописаће која лица се сматрају овлашћеним службеним лицима Војне полиције
и начин примене овлашћења и обављање задатака и послова Војне полиције, на предлог
начелника Генералштаба Војске Србије.



II. ОВЛАШЋЕЊА ВОЈНЕ ПОЛИЦИЈЕ



Члан 3.

При
обављању послова полиције у Министарству одбране и Војсци Србије овлашћена службена
лица Војне полиције (у даљем тексту: овлашћена службена лица) имају следећа овлашћења:

1)
упозорење и наређење; 

2)
провера и утврђивање идентитета лица и идентификација предмета; 

3)
позивање; 

4)
довођење; 

5)
задржавање лица и привремено ограничење слободе кретања; 

6)
тражење обавештења; 

7)
привремено одузимање предмета; 

8)
преглед простора, објеката и документације и противтерористички преглед; 

9)
заустављање и прегледање лица, предмета и саобраћајних средстава; 

10)
обезбеђење и преглед места догађаја; 

11)
употреба туђег саобраћајног средства и средства везе; 

12)
пријем пријава о учињеном кривичном делу; 

13)
јавно расписивање награде; 

14)
снимање на јавним местима; 

15)
полиграфско тестирање; 

16)
полицијско опажање (опсервирање); 

17)
трагање за лицима и предметима; 

18)
заштита жртава кривичних дела и других лица; 

19)
прикупљање, обрада и коришћење личних података; 

20)
мере циљане потраге; 

21)
употреба средстава принуде. 

Овлашћења
из става 1. овог члана овлашћена службена лица примењују према запосленима у Министарству
одбране и припадницима Војске Србије. 



Члан 4.

Овлашћена
службена лица могу применити овлашћења из члана 3. ове уредбе и према цивилима у
следећим случајевима: 

1)
када примењује овлашћења према лицима у Министарству одбране и Војсци Србије која
су се затекла са њима при извршењу кривичног дела; 

2)
ако их у рејону војних објеката, распореда војних јединица или у њима затекне у
вршењу преступа или кривичног дела; 

3)
када обавља послове обезбеђења војних објеката, одређених личности, наоружања и
регулисања и контроле војног путног саобраћаја; 

4)
када пружа помоћ Полицији на јавним местима; 

5)
у условима ванредног и ратног стања. 

У
случајевима утврђеним у ставу 1. тач. 1. и 2. овог члана или у случају потребе задржавања
цивилног лица, Војна полиција ће одмах известити најближи орган Полиције и с потребном
документацијом им предати затечена или задржана лица на даљи поступак.



III. ИЗГЛЕД СЛУЖБЕНЕ
ЛЕГИТИМАЦИЈЕ ВОЈНЕ ПОЛИЦИЈЕ И ЗНАЧКЕ ОВЛАШЋЕНИХ СЛУЖБЕНИХ ЛИЦА



Члан 5.

Службена
легитимација овлашћених службених лица састоји се од следећих делова: троделних
преклапајућих кожних корица, обрасца службене легитимације Војне полиције и службене
значке Војне полиције. 

Додатни
делови службене легитимације из става 1. овог члана су: службена значка и носач
значке за униформу и метални ланац за ношење око врата.

Службена
значка и носач значке за униформу носе се на левој страни горњег дела униформе.




Члан 6.

Корице
службене легитимације овлашћених службених лица су двостране и преклопне, димензија
155 x 105 mm и израђене су од природне коже, црне боје. 

На
спољној страни корица, у горњем делу, техником сувог жига утиснут је назив: „ВОЈСКА
СРБИЈЕ”, а испод тога: „ВОЈНА ПОЛИЦИЈА”. На средини је утиснут амблем двоглавог
орла с укрштеним кубурама „леденицама” на којима се налазе прстен, ловоров венац
и слова: „ВП”, а у доњем делу натпис: „СЛУЖБЕНА ЛЕГИТИМАЦИЈА ВОЈНЕ ПОЛИЦИЈЕ”.

На
унутрашњој страни корица, у доњем левом и десном делу налази се лежиште за смештај
обрасца службене легитимације Војне полиције које је прекривено провидном пластичном
фолијом, а с горње стране на посебном носачу с лежиштем налази се уметнута службена
значка Војне полиције. На споју између дела за образац службене легитимације Војне
полиције и носача службене значке налазе се металне никловане ринглице. 



Члан 7.

Образац
службене легитимације Војне полиције је двострани преклопни, димензија 130 x 95
мм, а преклопљен димензија 65 x 95 mm.

Спољна
страна обрасца службене легитимације Војне полиције је црне боје. 

На
предњој страни, у горњем делу, златном бојом утиснут је натпис: „ВОЈСКА СРБИЈЕ”,
испод: „ВОЈНА ПОЛИЦИЈА”, на средини је амблем двоглавог орла с укрштеним кубурама
„леденицама” на којима се налазе прстен, ловоров венац и слова: „ВП”, а у доњем
делу натпис: „СЛУЖБЕНА ЛЕГИТИМАЦИЈА ВОЈНЕ ПОЛИЦИЈЕ”. 

На
задњој страни, у доњем делу, златном бојом утиснут је серијски број са словном ознаком
серије обрасца службене легитимације Војне полиције.

Унутрашња
страна је штампана на заштићеном папиру, на подлози сиве боје са заштитним гијош
елементима у виду укр??тених кубура „леденица” на којима се налазе прстен, ловоров
венац и слова: „ВП”.

На
левој страни, у горњем делу, словима црне боје исписани су називи: „ВОЈСКА СРБИЈЕ”
и „ВОЈНА ПОЛИЦИЈА”. На левој страни је место за фотографију у боји овлашћеног службеног
лица Војне полиције, димензије 25х30 мм. Десно од места за фотографију је натпис
црвеном бојом: „Идентификациони број”, испод којег се налази место за уписивање
идентификационог броја, а испод идентификационог броја је место печата. Испод места
за фотографију налази се место за: име, презиме и јединствени матични број грађана
(ЈМБГ) овлашћеног службеног лица и текст: „је овлашћено службено лице ВОЈНЕ ПОЛИЦИЈЕ”.
Испод текста налази се место за датум и место издавања службене легитимације, потпис
овлашћеног лица и место печата.

На
десној страни, у горњем делу, словима црне боје исписано је: „ВОЈСКА СРБИЈЕ”, „ВОЈНА
ПОЛИЦИЈА” и „ОВЛАШЋЕЊА”, а испод – текст: „ Ималац ове легитимације примењује овлашћења
овлашћених службених лица Полиције, у складу са законом којим се уређује кривични
поступак и законом којим се уређује Полиција”. Испод текста налази се серијски број
са словном ознаком серије обрасца службене легитимације Војне полиције.

Образац
службене легитимације Војне полиције дат је у Прилогу 1 ове уредбе и чини њен саставни
део. 



Члан 8.

Службена
значка овлашћеног службеног лица је димензија 70х50 mm и израђена је у форми стилизованог
хералдичког приказа двоглавог орла с ордена белог орла, који делимично крилима обухвата
штит с композицијом одређених повезаних елемената изведених у рељефу с каскадама.

Службена
значка израђује се од легуре цинка, алуминијума и бакра, технологијом ливења са
галванском превлаком хром-позлата и емајлираним детаљима у одговарајућим бојама
који доприносе визуелном и естетском изгледу значке.

Штит
је израђен у позлати и постављен на основу од ловоровог венца, овалне форме, док
је облик штита стилизована представа штита Немањића. 

Штит
представља основну намену и задатак Војне полиције да штити, чува и сачува, а у
складу с традицијом српског народа, исказаном у представи стилизованог двоглавог
белог орла с високог српског одликовања.

Штит
се састоји од следећих елемената:

1.
у доњем делу налазе се укрштене гранчице ловора и храста израђене у позлати;

2.
изнад гранчица налази се српска тробојка која се виори од средине према оба краја
испуњена емајлом у црвеној, плавој и белој боји, преко које се налази премаз провидне
емајл боје;

3.
композицију гранчица и тробојке окружују две укрштене кубуре „леденице“ израђене
у хрому;

4.
преко места укрштања кубура налази се округли штит испуњен емајлом у црној боји
и окружен високополираним прстеном у чијем се средишту налази ловоров венац израђен
у позлати и слова „ВП”, у белом емајлу;

5.
изнад прстена се налази трака израђена у хрому с гравираним идентификационим петоцифреним
бројем службене значке који је испуњен емајлом у црној боји;

6.
преко доњег обода штита увијена је трака израђена у позлати гравираним натписом:
„ВОЈСКА СРБИЈЕ”, у црном емајлу;

7.
на горњем ободу налази се двоглави бели орао израђен у хрому, кљунова израђених
у позлати, који крилима прекрива ободе штита;

8.
преко горњег обода штита и двоглавог орла налази се развијена трака израђена у позлати
с гравираним натписом: „ВОЈНА ПОЛИЦИЈА”, у црном емајлу.

Изнад
глава орла, у пројекцији, приказана је круна израђена у позлати с две траке израђене
у хрому које извиру из ње и спуштају се на рамена орла.

Изглед
службене значке овлашћеног службеног лица дат је у Прилогу 2 ове уредбе и чини њен
саставни део. 



Члан 9.

Носач
службене значке за униформу израђен је од природне коже, црне боје, димензија
115х60 mm, с лежиштем за значку, додатком (на горњем делу) за качење на дугме џепа
горњих делова униформе и иглом за качење на задњем делу.

Метални
ланац за ношење око врата израђен је од челичних куглица које су спојене челичном
жицом, дужине 80 cm.

Изглед
носача службене значке за униформу и изглед металног ланца дати су у Прилогу 3 ове
уредбе и чине њен саставни део. 



Члан 10.

Идентификациони
број служи за идентификацију овлашћеног службеног лица. 

Не
могу се издати два истоветна идентификациона броја. 

Идентификациони
број састоји се од пет цифара и одређује се у распону од 10 000 до 99 999. 

Идентификациони
број штампа се црном бојом у образац службене легитимације Војне полиције и исти
број се урезује на службену значку.



IV. ИЗДАВАЊЕ И КОРИШЋЕЊЕ
СЛУЖБЕНЕ ЛЕГИТИМАЦИЈЕ ВОЈНЕ ПОЛИЦИЈЕ И ЗНАЧКЕ ОВЛАШЋЕНИХ СЛУЖБЕНИХ ЛИЦА



Члан 11.

Службена
легитимација и значка Војне полиције издаје се овлашћеном службеном лицу.

Службену
легитимацију Војне полиције и значку овлашћеног службеног лица издаје начелник организационе
јединице Генералштаба Војске Србије надлежне за Војну полицију. 

Издавање
службене легитимације Војне полиције и значке овлашћеног службеног лица предлаже
непосредно претпостављени старешина, а захтев подноси начелник организационе јединице
Војне полиције у команди оперативног састава или њему равне јединице или установе.




Члан 12. 

О
издатим службеним легитимацијама Војне полиције и значкама овлашћених службених
лица води се јединствена евиденција, која садржи: редни број, чин, име и презиме,
ЈМБГ, јединицу односно установу, идентификациони број, серијски број легитимације,
датум издавања, датум враћања и рубрику за напомене.

Евиденција
о издатим службеним легитимацијама Војне полиције и значкама овлашћених службених
лица води се у организационој јединици Генералштаба Војске Србије надлежној за Војну
полицију.

Евиденција
о издатим службеним легитимацијама Војне полиције и значкама овлашћених службених
лица води се на обрасцу СЛЗВП-1, који је одштампан уз ову уредбу и чини њен састави
део.

Уз
евиденцију о службеним легитимацијама Војне полиције и значкама овлашћених службених
лица чувају се и потврде о издатим службеним легитимацијама и значкама (образац
СЛЗВП-2), изјаве о изгубљеним и несталим службеним легитимацијама и значкама (образац
СЛЗВП-3), докази о објављивању неважећом службене легитимације и значке и записници
о комисијски уништеним службеним легитимацијама и значкама.

Обрасци
потврде и изјаве из става 4. овог члана одштампани су уз ову уредбу и чине њен саставни
део. 



Члан 13.

Овлашћена
службена лица приликом обављања службених послова у оквиру својих законом прописаних
овлашћења и задатака, свој идентитет и својство доказују службеном легитимацијом
и значком.

Када
је у униформи, овлашћено службено лице носи значку на левој страни горњег дела униформе,
а када је у цивилном оделу – на видном делу одеће или је показује држећи је у руци.

Службена
легитимација Војне полиције показује се тако да лице коме се легитимација показује
може да прочита текст и идентификациони број и види фотографију. 



Члан 14.

Ако
овлашћено службено лице оштети, односно изгуби или на други начин остане без службене
легитимације и значке или њеног дела, дужно је да о томе одмах, у писаној форми,
извести непосредно претпостављеног старешину Војне полиције. 

У
случају оштећења службене легитимације и значке, издаје се дупликат, а у случају
битне промене лика или промене имена и презимена овлашћеног службеног лица, издаје
се нова службена легитимација. 

У
случају губитка или оштећења службене легитимације, идентификациони број брише се
из евиденције, додељује се нови и издаје нова службена легитимација. 



Члан 15.

Изгубљене
или на други начин нестале службене легитимације и значке оглашавају се неважећим
у „ Службеном гласнику Републике Србије”. 



Члан 16.

Овлашћено
службено лице дужно је да врати службену легитимацију и значку: 

1)
када му престане служба у Војсци Србије; 

2)
када је распоређено на друго формацијско место на којем нема статус овлашћеног службеног
лица; 

3)
када је удаљен од дужности; 

4)
када је стављен на располагање. 



V. УНИШТАВАЊЕ СЛУЖБЕНЕ
ЛЕГИТИМАЦИЈЕ ВОЈНЕ ПОЛИЦИЈЕ И ЗНАЧКЕ ОВЛАШЋЕНИХ СЛУЖБЕНИХ ЛИЦА



Члан 17.

Замењене
и враћене службене легитимације Војне полиције и оштећене значке овлашћених службених
лица на крају сваке календарске године уништава посебна комисија састављена од три
члана, коју образује старешина организационе јединице Генералштаба Војске Србије
надлежне за Војну полицију. 

Замењене
и враћене службене легитимације Војне полиције уништавају се спаљивањем, а оштећене
значке овлашћених службених лица уништавају се ломљењем. 

О
уништавању службених легитимација Војне полиције и значака овлашћених службених
лица саставља се записник који потписују сви чланови комисије, а оверава га старешина
организационе јединице Генералштаба Војске Србије надлежне за Војну полицију.



VI. ЗАВРШНА ОДРЕДБА



Члан 18.

Ова
уредба ступа на снагу осмог дана од дана објављивања у „Службеном гласнику Републике
Србије”.





05 број
110-4034/2008

У Београду, 2.
октобра 2008. године


Влада

Први потпредседник
Владе –

заменик председника
Владе,

Ивица Дачић, с.р.









































