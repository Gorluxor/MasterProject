



	На основу члана 92. став 4. и члана 97. став 8. Закона о тајности података („Службени гласник РС”, број 104/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),


	Влада доноси


	
	
	


	УРЕДБУ


	о увећању плате државних службеника и намештеника који обављају послове у вези са заштитом тајних података у Канцеларији Савета за националну безбедност и заштиту тајних података и Министарству правде


	"Службени гласник РС", број 79 од 29. октобра 2010.


	
	
	


	Члан 1.


	Овом уредбом уређује се увећање плата државних службеника и намештеника који обављају послове у вези са заштитом тајних података у Канцеларији Савета за националну безбедност и заштиту тајних података и Министарству правде.


	


	Члан 2.


	Директору Канцеларије Савета за националну безбедност и заштиту тајних података (у даљем тексту: Канцеларије Савета), заменику директора Канцеларије Савета и запосленима у Канцеларији Савета на пословима заштите тајних података, због посебних услова рада, сложености и природе посла који обављају на заштити тајних података, плата се увећава за 20% у односу на плату државног службеника и намештеника чија су радна места разврстана у истој групи, односно истом звању као и радна места државних службеника и намештеника који раде на пословима заштите тајних података.


	


	Члан 3.


	Државним службеницима и намештеницима у Министарству правде, који су овлашћени за надзор над спровођењем Закона о тајности података и прописа донетих на основу тог закона, због посебних услова рада, сложености и природе посла, плата се увећава за 20% у односу на плату државног службеника и намештеника у Министарству правде који обавља послове надзора над радом правосудних органа. 
	


	


	Члан 4.


	Ова уредба ступа на снагу осмог дана од дана објављивања у „Службеном гласнику Републике Србије”.


	
	


	05 број 110-7621/2010


	У Београду, 21. октобра 2010. године


	
	Влада


	Председник,


	др Мирко Цветковић, с.р.

