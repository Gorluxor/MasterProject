


	
	Zakon

	


	
				На основу члана 146. став 6. Закона о полицији („Службени гласник РС”, број 6/16) и члана 42. став 1. Закона о Влади („Службени гласник РС” бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
				Влада доноси
				УРЕДБУ
				о стручном оспособљавању приправника и полагању стручног испита у Министарству унутрашњих послова
				"Службени гласник РС", број 8 од 3. фебруара 
				2017.
				
				I. УВОДНА ОДРЕДБА
				Члан 1.
				Овом уредбом уређује се начин оспособљавања приправника, као и програм, поступак и начин полагањa стручног испита у Министарству унутрашњих послова (у даљем тексту: Министарство).
				II. ПРИПРАВНИЧКИ СТАЖ
				Члан 2.
				Приправник је лице које први пут заснива радни однос у струци или лице које је завршило основну полицијску обуку и које се током приправничког стажа оспособљава за самостални рад.
				III. ОСПОСОБЉАВАЊЕ ПРИПРАВНИКА
				Члан 3.
				Стручно способљавање приправника спроводи се по програму стручног оспособљавања, на начин који обезбеђује да се приправник, практичним радом и учењем под надзором, оспособи за самостално вршење послова радног места на које је примљен у радни однос. 
				Програм практичног рада за оспособљавање приправника за самостално обављање послова радног места на које је примљен садржи: начин извођења и надзор над спровођењем практичног рада, послове, односно области које приправник треба да упозна на појединим радним местима, време трајања практичног рада на одређеним радним местима, као и упућивање приправника на практичан рад у одређене организационе јединице. 
				Програмом стручног оспособљавања приправника треба предвидети да најмање половину приправничког стажа приправник проведе на стручној обуци на пословима радног места за чије вршење се оспособљава. 
				Члан 4.
				За време практичног рада, приправник је дужан да води дневник у који, поред организационе јединице у којој ради и послова за које се оспособљава, уписује: организациону јединицу у којој је на практичном раду, послове које обавља, време проведено на обављању послова, начин оспособљавања, као и друга релевантна запажања. 
				Приправник у дневник евидентира извршене послове, као и време и начин вршења тих послова. 
				Дневник из става 1. овог члана оверава службено лице, односно ментор под чијим надзором се приправник оспособљава и до окончања приправничког стажа даје мишљење о оспособљености приправника. 
				Оспособљавање приправника врши се писменим и усменим путем и практичним радом, о чему се подаци евидентирају у дневнику.
				Члан 5.
				Приправник који сматра да се његово оспособљавање не врши у складу са овом уредбом може затражити од руководиоца организационе јединице у којој се стручно оспособљава да предузме одговарајуће мере у циљу правилног вршења оспособљавања. 
				Члан 6.
				Стручно оспособљавање приправника за полицијског службеника на радном месту полицајца, након завршене основне полицијске обуке, реализује се у подручним полицијским управама под надзором полицајаца ментора и ментора-координатора, у сарадњи са Центром за основну полицијску обуку, а у складу са програмом стручног оспособљавања приправника.
				Организациона јединица надлежна за људске ресурсе организује и реализује обуку полицајаца ментора и ментора-координатора.
				О стручној оспособљености приправника за полицијског службеника на радном месту полицајца, води се Досије професионалног развоја 2 – (ДПР2), који садржи: формуларе за вредновање стручне обуке, извештај са стручне обуке, план активности, обрасце за саветовање и вредновање оспособљености приправника по делатностима и на стручном испиту.
				Члан 7.
				Стручно оспособљавање приправника на осталим радним местима, може се реализовати под надзором ментора који су обучени за менторски рад, у организационим јединицама за чије се потребе приправници оспособљавају.
				Организациона јединица надлежна за људске ресурсе организује и реализује обуку запослених за менторе који ће реализовати стручно оспособљавање приправника.
				Програм стручног оспособљавања приправника доноси министар унутрашњих послова (у даљем тексту: министар), на предлог организационих јединица за чије потребе се приправници оспособљавају.
				IV. СТРУЧНИ ИСПИТ
				Члан 8.
				Стручни испит за рад у Министарству полажу приправници до окончања приправничког стажа, као и други запослени (у даљем тексту: кандидати), под условом да имају најмање једну годину радног искуства са високим образовањем другог степена, девет месеци са високим образовањем првог степена, односно шест месеци, са средњим образовањем. 
				Програм стручног испита утврђује се за одговарајуће области и у обиму, у зависности од радно – правног статуса, стеченог образовања, радног места, односно области послова на које је лице примљено у радни однос и за које се оспособљава за самосталан рад. 
				Програм стручног испита састоји се од општег и посебног дела, а области које чине садржину испитних предмета наведене су у Програму стручног испита (Прилог 1), који је одштампан у прилогу ове уредбе и који чини њен саставни део.
				Члан 9.
				Кандидат који је положио стручни испит прописан за средње образовање, а у току рада стекне високо образовање, дужан је да полаже стручни испит прописан за високо образовање ако се премешта или распоређује на послове за које је утврђен тај степен образовања у року од 60 дана од дана премештаја односно распоређивања.
				Кандидат који је пред комисијом образованом од стране другог државног органа положио прописани државни стручни испит за рад у државним органима, полаже допунски стручни испит, односно разлику између испитних предмета које је положио и испитних предмета предвиђених овом уредбом. 
				Допунски стручни испит дужни су да полажу државни службеници, уколико су положили стручни испит по програму за државне службенике, након премештаја на радно место са статусом полицијског службеника.
				Разлика предмета из ст. 2. и 3. овог члана утврђује се решењем којим се одобрава полагање стручног испита.
				Члан 10.
				Кандидати који су примљени у радни однос у Министарству са одговарајућим радним искуством, а нису положили стручни испит за рад у државним органима, полажу стручни испит по програму за одговарајући степен образовања на одређеном радном месту, а у складу са овом уредбом. 
				V. ИСПИТНА КОМИСИЈА ЗА ПОЛАГАЊЕ СТРУЧНОГ ИСПИТА
				Члан 11.
				За спровођење стручног испита образују се Испитна комисија за полагање стручног испита (у даљем тексту: Испитна комисија).
				Чланови Испитне комисије могу бити запослени који имају високо образовање на студијама другог степена (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године и који имају најмање седам година радног искуства на пословима из области из којих се предмет полаже.
				Кандидате за чланове Испитне комисије предлаже руководилац унутрашње организационе јединице Министарства у којој се примарно обављају послови из области из којих се предмет полаже.
				Стручно-административне послове за потребе Комисије обављају секретари, који имају заменика.
				Кандидате за секретаре Испитне комисије предлаже руководилац организационе јединице надлежне за спровођење и организацију испитног поступка.
				Чланове комисије, председника, заменика председника из реда чланова, решењем именује министар, на две године као и секретаре и њихове заменике.
				Председник Испитне комисије именује се из реда чланова Испитне комисије који су руководиоци у Министарству и имају најмање десет година радног искуства у Министарству.
				Председник се стара о обезбеђењу услова за рад Испитне комисије, на предлог секретара Испитне комисије одређује члана Испитне комисије по сваком појединачном термину полагања стручног испита, стара се о несметаном обављању стручног испита, одговоран је за законито спровођење испита, усклађује примену испитних критеријума и након завршетка полагања јавно објављује резултате испитивања и потписује уверења о положеном стручном испиту. 
				Испитна комисија доноси Пословник о раду.
				Члан 12.
				Термине полагања стручног испита одређује организациона јединица у седишту Министарства надлежна за послове људских ресурса.
				VI. ПРОГРАМ СТРУЧНОГ ИСПИТА
				Члан 13.
				Програм стручног испита за кандидате са стеченим високим образовањем садржи следеће испитне предмете:
				ОПШТИ ДЕО:
				1) Уставно уређење;
				2) Уставом утврђена људска и мањинска права и принципи родне равноправности; 
				3) Основи система Европске уније;
				4) Систем државне управе;
				5) Радно законодавство;
				6) Канцеларијско пословање;
				7) Управни поступак и управни спор.
				ПОСЕБНИ ДЕО:
				1) Прекршајно право;
				2) Кривично право и кривични поступак;
				3) Криминалистика;
				4) Организација и надлежност Министарства унутрашњих послова и полицијска овлашћења.
				Члан 14.
				Програм стручног испита за кандидате са стеченим средњим образовањем садржи следеће испитне предмете:
				ОПШТИ ДЕО:
				1) Основи система државне управе, уставног уређења и принципи родне равноправности;
				2) Основи система Европске уније;
				3) Канцеларијско пословање;
				4) Основи система радних односа и радни односи у органима државне управе;
				5) Управни поступак.
				ПОСЕБНИ ДЕО:
				1) Организација и надлежност Министарства унутрашњих послова и полицијска овлашћења.
				Члан 15.
				Кандидати који се оспособљавају за обављање послова на радним местима у статусу државних службеника или су примљени, распоређени, односно премештени на наведена радна места полажу стручни испит по програму који садржи испитне предмете из општег дела програма стручног испита. 
				VII. ПРИЈАВА ЗА ПОЛАГАЊЕ СТРУЧНОГ ИСПИТА
				Члан 16.
				Кандидат подноси пријаву за полагање стручног, односно допунског стручног испита, а надлежна служба организационе јединице где кандидат обавља послове и задатке, уз пријаву, доставља и потребну документацију надлежној организационој јединици министарства која се бави организацијом и спровођењем поступка полагања стручних испита, најкасније 60 дана пре истека приправничког стажа, односно истека рока за полагање стручног испита. 
				Уз пријаву из става 1. овог члана доставља се:
				1) решење којим је кандидат обавезан на полагање стручног испита;
				2) копија дипломе о завршеном степену образовања за који кандидат полаже стручни испит;
				3) оцена оспособљености за приправнике;
				4) фотокопија личне карте.
				Пријава за полагање стручног испита (Образац 1.) одштампан је у прилогу ове уредбе и чини њен саставни део.
				Члан 17.
				По пријему пријаве, надлежна организациона јединица одређује, полазећи од послова радног места на које је кандидат распоређен или на које се распоређује и степена образовања, испитне предмете за полагање стручног испита кандидата и датум полагања стручног испита, о чему доноси решење и обавештава кандидата.
				Датум полагања стручног испита не може бити одређен након дана окончања приправничког стажа, а ни раније од 15 дана од дана доношења решења.
				Надлежна организациона јединица из става 1. овог члана, може одложити стручни испит, у случају привремене спречености за рад и у другим случајевима оправданог одсуства са рада, на захтев кандидата који о томе подноси одговарајуће доказе.
				VIII. НАЧИН ПОЛАГАЊА СТРУЧНОГ ИСПИТА
				Члан 18.
				На стручном испиту утврђује се стручна оспособљеност кандидата за самостално обављање послова у Министарству.
				Стручна оспособљеност кандидата проверава се писменим и усменим испитивањем.
				Пре почетка полагања стручног испита секретар, увидом у личну карту, или другу исправу, утврђује идентитет кандидата. 
				1) Писмени део испита
				Члан 19. 
				Писмено испитивање кандидата обухвата области предвиђене програмом стручног, односно допунског стручног испита у виду писменог задатка који припрема члан испитне комисије, испитивач из области из које се полаже писмени део испита. 
				Састављање писменог задатка Испитна комисија заснива на конкретним задацима и пословима за које се кандидат оспособљавао у току приправничког стажа за радно место на које је примљен у радни однос, односно премештен или распоређен. 
				Писмени задатак састоји се од израде одређеног акта, управног или другог појединачног акта, записника, кривичне пријаве или другог, за конкретно радно место, одговарајућег акта, из једне од области предвиђене програмом стручног, односно допунског стручног испита.
				Састављање писменог рада траје најдуже два часа.
				У току састављања писменог рада кандидат се може служити прописима, без коментара, односно објашњења, као и другом одговарајућом литературом уз дозволу чланова испитне комисије.
				Писменом делу испита обавезно присуствује секретар.
				Члан 20.
				Писмени рад кандидата оцењује члан Испитне комисије који је одређен за област из које је била тема писменог рада и то оценом „положио” или „није положио”. 
				Кандидат који је на писменом делу испита оцењен оценом „није положио” не може приступити усменом делу испита и упутиће се на поновно полагање стручног испита у целини. 
				2) Усмени део испита
				Члан 21.
				Усмени део стручног испита је јаван, а испитивање, се по правилу, врши у току једног радног дана. 
				Усмено испитивање састоји се од полагања испитних предмета пред чланом Испитне комисије именованим за одређени предмет.
				Показано знање кандидата на усменом испиту оцењује члан Испитне комисије за сваки испитни предмет оценом „положио” или „није положио”.
				3) Оцена кандидата
				Члан 22.
				Коначан успех кандидата на стручном испиту оцењује Испитна комисија са оценом „положио” и „није положио”.
				Председник комисије јавно саопштава кандидату оцену коначног успеха на испиту, а ако кандидат није присутан писмено га обавештава. 
				4) Поновно полагање испита
				Члан 23.
				Ако кандидат не положи један или два испитна предмета упућује се на поправно полагање стручног испита из тих испитних предмета.
				Кандидат који не положи три или више испитних предмета упућује се на поновно полагање стручног испита у целини.
				Поправно, односно поновно полагање испита, може се спровести само једанпут, у року од најмање 7 (седам), а највише 45 (четрдесетпет) дана од дана првог полагања испита, осим ако кандидату не истиче приправнички стаж.
				Кандидат који не задовољи на поправном, односно поновном полагању стручног испита није положио стручни испит.
				Ако кандидат не приступи поновном полагању стручног испита или не приступи одложеном полагању стручног испита, сматраће се да испит није положио, осим у случајевима предвиђеним у члану 26. ове уредбе. 
				5) Записник о полагању стручног испита
				Члан 24.
				О току стручног испита води се Записник о полагању стручног испита (Образац 2.), који је одштампан у прилогу ове уредбe и који чини њен саставни део.
				Записник из става 1. овог члана води секретар комисије, а потписују га председник, чланови и секретар, у складу са Пословником о раду Испитне комисије.
				6) Одлагање и одустанак од полагања стручног испита 
				Члан 25.
				Комисија може, на писани и образложен захтев кандидата, одложити полагање стручног испита, због болести кандидата или других оправданих разлога.
				Члан 26.
				Кандидат који пре почетка полагања стручног испита изјави да одустаје од полагања стручног испита, или кандидат који не преда писмени рад, сматраће се да није положио стручни испит.
				7) Уверење о положеном стручном испиту
				Члан 27.
				Уверење о положеном стручном испиту по програму за високо образовање (Образац 3.) и Уверења о положеном стручном испиту по програму за средње образовање (Образац 4.) одштампани су у прилогу ове уредбe и чине њен саставни део. 
				Уверења из става 1. овог члана издају се у три примерка од којих се један примерак уручује лицу које је положило испит, други остаје у кадровској евиденцији Министарства, а трећи задржава организациона јединица надлежна за спровођење поступка полагања стручног испита.
				8) Трошкови полагања стручног испита 
				Члан 28.
				Трошкове полагања стручног испита, трошкове поправног испита као и трошкове поновног полагања стручног испита сноси Министарство.
				Члановима Испитне комисије припада накнада за рад у Испитној комисији.
				Висина накнаде за рад у Испитној комисији одређује се актом о именовању Испитне комисије.
				IX. ПРЕЛАЗНА И ЗАВРШНЕ ОДРЕДБЕ
				Члан 29.
				Поступци који су започети, а нису окончани до дана ступања на снагу ове уредбе, окончаће се применом одредби Правилника о стручним испитима запослених у Министарству унутрашњих послова („Службени гласник РС”, бр. 100/11 и 108/13).
				Члан 30.
				Даном ступања на снагу ове уредбе престаје да важи Правилник о стручним испитима запослених у Министарству унутрашњих послова („Службени гласник РС”, бр. 100/11 и 108/13).
				Члан 31.
				Ова уредба ступа на снагу осмог дана од дана објављивања у „Службеном гласнику Републике Србије”.
				05 број 110-597/2017
				У Београду, 31. јануара 2017. године
				Влада
				Председник,
				Александар Вучић, с.р.
				
				Прилози
				
				
				Прилог 1 - Програм стручног испита
				
				Образац 1 - Пријава за полагање стручног испита
				
				Образац 2 - Записник о полагању стручног испита
				
				Образац 3 - Уверење о положеном стручном испиту по програму за 
				високо образовање
				
				Образац 4 - Уверење о положеном стручном испиту по програму за 
				средње образовање
	

