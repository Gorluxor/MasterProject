


	
	Zakon

	


	Редакцијски пречишћен текст
	
	
	На основу члана 61. Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12 и 108/13),
	Влада доноси
	УРЕДБУ
	о извршавању Закона о порезу на додату вредност на територији Аутономне покрајине Косово и Метохија за време важења Резолуције Савета безбедности ОУН број 1244
	"Службени гласник РС", бр. 111 од 14. 
	децембра 2013, 31 од 27. априла 2018.
	Члан 1.
	Овом уредбом уређује се извршавање Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 
	93/12, 108/13, 68/14 – др. закон, 142/14, 83/15, 108/16 и 113/17 – у даљем тексту: Закон) на територији Аутономне покрајине Косово и Метохија (у даљем тексту: АПКМ) за време важења Резолуције Савета безбедности ОУН број 1244.
	*Службени гласник РС, број 31/2018
	Члан 2.
	На промет добара и услуга који обвезници ПДВ врше са територије Републике Србије ван територије АПКМ (у даљем тексту: Република ван АПКМ) на територију АПКМ, као и на промет који се врши са територије АПКМ на територију Републике ван АПКМ, примењује се Закон, прописи донети на основу Закона и ова уредба.
	Брисан је ранији став 2. (види члан 2. 
	Уредбе - 31/2018-11)
	Члан 3.
	На промет добара који обвезници ПДВ врше са територије Републике ван АПКМ на територију АПКМ, ПДВ се не обрачунава и не плаћа, а обвезници ПДВ имају право на одбитак претходног пореза у складу са Законом, под условом да су добра отпремљена на територију АПКМ.
	Доказима да су добра отпремљена на територију АПКМ сматрају се јединствена исправа издата у складу са важећим прописима која садржи потврду да су добра иступила са територије Републике ван АПКМ на територију АПКМ, односно оверена копија јединствене исправе, као и извод из пословног рачуна обвезника ПДВ да је за промет добара извршен пренос новчаних средстава са пословног рачуна примаоца добара на пословни рачун обвезника ПДВ – испоручиоца добара.
	Пореско ослобођење из става 1. овог члана примењује се и ако је накнада, односно део накнаде наплаћен пре извршеног промета.
	Ако је накнада, односно део накнаде наплаћен пре извршеног промета из става 1. овог члана, обвезник ПДВ може да оствари пореско ослобођење ако поседује уговор којим је предвиђено авансно плаћање пре извршеног отпремања добара на територију АПКМ и рачун о авансном плаћању издат у складу са Законом.
	Члан 4.
	На промет добара која се допремају са територије АПКМ на територију Републике ван АПКМ, ПДВ се обрачунава и плаћа у складу са Законом.
	Члан 5.
	Отпремање, односно допремање добара из чл. 3. и 4. ове уредбе врши се у складу са важећим прописима.
	Члан 6.
	Даном ступања на снагу ове уредбе престаје да важи Уредба о извршавању Закона о порезу на додату вредност на територији Аутономне покрајине Косово и Метохија за време важења Резолуције Савета безбедности ОУН број 1244 („Службени гласник РС”, бр. 15/05 и 68/11), као и прописи донети на основу наведене уредбе.
	Члан 7.
	Ова уредба ступа на снагу даном објављивања у „Службеном гласнику Републике Србије”.
	05 број 110-10891/2013
	У Београду, 14. децембра 2013. године
	Влада
	Председник,
	Ивица Дачић, 
	с.р.

