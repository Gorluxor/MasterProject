


	
	Zakon

	


	
			Редакцијски пречишћен текст
			
			
			На основу члана 8. Закона о буџету Републике Србије за 2018. годину („Службени гласник РС”, број 113/17) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
			Влада доноси
			УРЕДБУ
			о утврђивању Програма подстицања регионалног и локалног развоја у 2018. години 
			"Службени гласник РС", бр. 14 од 23. фебруара 
			2018, 91 од 23. новембра 2018.
			Члан 1.
			Овом уредбом утврђује се Програм подстицања регионалног и локалног развоја у 2018. години, који је одштампан уз ову уредбу и чини њен саставни део. 
			Члан 2.
			Образац – Пријава за Меру суфинансирања јединица локалне самоуправе за израду пројектно-техничке документације, одштампан је уз ову уредбу и чини њен саставни део.
			Оцењивање и одабир пројеката који се финансирају у складу са овом уредбом врши се на основу критеријума који су дати у Прилогу – Критеријуми за оцењивање и одабир пројеката за Меру суфинансирања јединица локалне самоуправе за израду пројектно-техничке документације. 
			Члан 3.
			Ова уредба ступа на снагу наредног дана од дана објављивања у „Службеном гласнику Републике Србије”. 
			05 број 110-1510/2018 
			У Београду, 22. фебруара 2018. године
			Влада
			Председник,
			Ана Брнабић, с.р.
			ПРОГРАМПОДСТИЦАЊА РЕГИОНАЛНОГ И ЛОКАЛНОГ РАЗВОЈА у 2018. години 
			I. УВОДНИ ДЕО 
			Законом о буџету Републике Србије за 2018. годину („Службени гласник РС” број 113/17) у оквиру раздела 21 – Министарство привреде, Програм 1505 – Регионални развој, функција 474 – Вишенаменски развојни пројекти, Програмска активност/пројекат 0004 – Подстицање равномерног регионалног развоја на економској класификацији 463 – Трансфери осталим нивоима власти, за реализацију Програма подстицања регионалног и локалног развоја у 2018. години (у даљем тексту: Програм) обезбеђена су средства у износу од 
			174.022.569,49 динара. 
			Од наведених средстава: 
			1) за меру суфинансирања јединица локалних самоуправа за израду пројектно-техничке документације намењен је износ од 
			139.484.322,08 динара;
			2) за меру суфинансирања годишње чланарине јединица локалних самоуправа за рад и пословање акредитованих регионалних развојних агенција (у даљем тексту: АРРА) намењен је износ од 
			34.538.247,41 динара.
			Програмом се утврђују циљеви, мере и праћење реализације. 
			Програм спроводи Министарство привреде (у даљем тексту: Министарство) у сарадњи са Развојном агенцијом Србије (у даљем тексту: Развојна агенција). 
			*Службени гласник РС, број 91/2018
			II. ЦИЉЕВИ ПРОГРАМА 
			Општи циљ Програма је подршка регионалном и локалном развоју, унапређење међуопштинске и међурегионалне сарадње, као и повезивање свих субјеката регионалног развоја на националном, регионалном и локалном нивоу. 
			Специфични циљеви који се остварују реализацијом мера су: 
			1) подршка јединицама локалне самоуправе кроз суфинансирање израде пројектно-техничке документације од значаја за регионални и локални развој; 
			2) јачање институционалних капацитета јединица локалне самоуправе кроз суфинансирање годишње чланарине за рад и пословање АРРА.
			III. МЕРЕ 
			Програм се састоји из следећих мера: 
			3.1. Мера суфинансирања јединица локалне самоуправе за израду пројектно-техничке документације
			3.1.1. Циљ мере је подршка јединицама локалне самоуправе кроз суфинансирање израде пројектно-техничке документације од значаја за регионални и локални развој. 
			3.1.2. Корисници 
			Право на коришћење бесповратних средстава имају јединице локалне самоуправе.
			Свака јединица локалне самоуправе може да поднесе једну пријаву за израду пројектно-техничке документације.
			Уколико се пријава односи на израду више врста пројектно-техничке документације из тачке 3.1.3. овог програма, сва пројектно-техничка документација мора да се односи на исти инфраструктурни пројекат.
			Уколико јединица локалне самоуправе заједно учествује у изради пројектно-техничке документације са другом јединицом локалне самоуправе може поднети више заједничких пријава.
			3.1.3. Намена бесповратних средстава 
			Бесповратна средства су намењена за суфинансирање јединица локалне самоуправе за израду следећих врста пројектно-техничке документације:
			1) претходна студија оправданости;
			2) студија оправданости;
			3) студија о процени утицаја на животну средину;
			4) генерални пројекат;
			5) идејно решење; 
			6) идејни пројекат; 
			7) пројекат за грађевинску дозволу; 
			8) пројекат за извођење.
			Пројектно-техничка документација од значаја за регионални и локални развој која је предмет суфинансирања од стране Министарства је документација која се односи на: 
			1) развој и унапређење пословне инфраструктуре (индустријске зоне, индустријско-технолошки паркови, пословне зоне, пословни инкубатори и кластери); 
			2) ревитализацију браунфилд локација;
			3) развој саобраћајне и комуналне инфраструктуре.
			3.1.4. Услови за доделу бесповратних средстава 
			Услови за доделу бесповратних средстава за јединице локалне самоуправе су:
			1) да су поднеле попуњен Образац – Пријава за Меру суфинансирања јединица локалне самоуправе за израду пројектно-техничке документације Министарству са потребном документацијом у складу са Јавним позивом; 
			2) да су обезбедиле средства за суфинансирање израде пројектно-техничке документације у буџету јединице локалне самоуправе, односно да су поднеле изјаву да ће средства за суфинансирање израде пројектно-техничке документације бити обезбеђена одлуком о буџету јединице локалне самоуправе у року од десет дана од дана доношења Одлуке о распореду и коришћењу бесповратних средстава за суфинансирање јединица локалне самоуправе за израду пројектно-техничке документације (у даљем тексту: Одлука) од стране министра привреде (у даљем тексту: министар);
			3) да је израда пројектно-техничке документације у складу са наменом ове мере.
			3.1.5. Неопходна документација 
			Неопходна документација која се подноси приликом пријављивања je: 
			1) правилно попуњен Образац – Пријава за Меру суфинансирања јединица локалне самоуправе за израду пројектно-техничке документације;
			2) извод из одлуке о буџету јединице локалне самоуправе са позицијом на којој су предвиђена средства за суфинансирање израде пројектно-техничке документације, односно изјава да ће средства за суфинансирање израде пројектно-техничке документације бити обезбеђена одлуком о буџету јединице локалне самоуправе у року од десет дана од дана доношeња Oдлуке; 
			3) пројектни задатак за израду пројектно-техничке документације оверен и потписан од стране јединице локалне самоуправе и инвеститора;
			4) доказ да је предмет пројекта у складу са просторним и урбанистичким плановима;
			5) документ, односно акт надлежног органа који је услов за израду одређене врсте пројектно-техничке документације у складу са Законом о планирању и изградњи („Службени  гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 –  УС, 98/13 – УС, 132/14 и 145/14),  за коју је поднета пријава;
			6) процену трошкова израде пројектно-техничке документације уз достављање минимално три међусобно упоредиве понуде које се односе на израду одређене врсте пројектно-техничке документације. 
			Захтевана пратећа документација мора бити у оригиналу или овереним фотокопијама и скенирана у електронском формату на CD.
			3.1.6. Финансијски оквир 
			Министарство у одређеном проценту суфинансира укупне трошкове израде пројектно-техничке документације, и то у зависности од степена развијености јединице локалне самоуправе на следећи начин: 
			1) до 30% за јединице локалне самоуправе из прве групе;
			2) до 50% за јединице локалне самоуправе из друге групе;
			3) до 70% за јединице локалне самоуправе из треће групе;
			4) до 90% за јединице локалне самоуправе из четврте групе.
			Подносилац пријаве утврђује висину захтева за суфинансирање у складу са ценом из најниже достављене понуде. 
			Све административне трошкове који настану приликом израде одређене врсте пројектно-техничке документације која је предмет суфинансирања сноси јединица локалне самоуправе и не могу бити саставни део пријаве. 
			У погледу степена развијености јединица локалне самоуправе примењује се важећа јединствена листа развијености региона и јединица локалне самоуправе у моменту подношења захтева.
			Јединица локалне самоуправе не може да користи бесповратна средства за израду исте врсте пројектно-техничке документације за коју је већ добила средства из буџета Републике Србије.
			3.1.7. Јавни позив 
			Министарство објављује Јавни позив за суфинансирање јединица локалне самоуправе за израду пројектно-техничке документације у „Службеном гласнику Републике Србије” и на интернет страници Министарства: www.privreda.gov.rs.
			Рок за подношење пријава је 15 дана од дана објављивања Јавног позива у „Службеном гласнику Републике Србије ”. 
			Тачно попуњен Образац – Пријава за Меру суфинансирања јединица локалне самоуправе за израду пројектно-техничке документације са пратећом документацијом у складу са Јавним позивом предаје се на писарници Министарства или доставља препорученом поштом, на адресу: Министарство привреде, Сектор за инвестиције у инфраструктурне пројекте, Кнеза Милоша 20, 11000 Београд. 
			Пријава се предаје у затвореној коверти са назнаком „Пријава за Јавни позив за суфинансирање јединица локалне самоуправе за израду пројектно-техничке документације”, са пуном адресом пошиљаоца на полеђини коверте. 
			3.1.8. Критеријуми за оцењивање и одабир пројеката
			Преглед достављене документације и испуњеност услова за доделу бесповратних средстава утврђује Комисија за оцењивање и одабир пројеката (у даљем тексту: Комисија), коју решењем образује министар. 
			Комисија ће разматрати само пријаве које су благовремено поднете и комплетне. 
			Комисија може да врши додатну проверу поднете документације и да тражи додатне информације, али само од јединица локалне самоуправе које су испуниле услове из Јавног позива.
			У складу са критеријумима за оцењивање и одабир пројеката, Комисија врши рангирање пројеката. 
			Поступак оцењивања и одабира пројеката спроводи се по следећим критеријумима:
			1) врста пројекта (локални или регионални);
			2) степен развијености јединица локалне самоуправе;
			3) ефекти пројекта; 
			4) одрживост пројекта;
			5) усклађеност пројекта са стратешким документима.
			Пројекат може да буде оцењен са максимално 100 поена.
			3.1.9. Поступак одабира пројеката 
			Комисија утврђује Предлог одлуке о распореду и коришћењу бесповратних средстава за суфинансирање јединица локалне самоуправе за израду пројектно-техничке документације и доставља министру.
			Министар доноси Одлуку.
			Одлука садржи: назив јединице локалне самоуправе, назив пројекта, врсту пројектно-техничке документације и прелиминарно одобрен износ средстава.
			Одлука се објављује у „Службеном гласнику Републике Србије” и на интернет страници Министарства.
			У случају да се средства из главе I. став 1. тачка 1) овог програма не искористе у потпуности, односно уколико у току 2018. године дође до уштеде приликом уговарања израде пројектно-техничке документације или другог разлога који онемогућава почетак реализације израде пројектно-техничке документације, Одлука се може изменити односно допунити рангираним пријавама према већ утврђеном редоследу, а уколико то из било ког разлога није могуће, Министарство може расписати нови Јавни позив.
			3.1.10. Начин реализације
			Јединица локалне самоуправе је дужна да покрене поступак јавне набавке у року од 15 дана од дана доношења Одлуке.
			Уколико јединица локалне самоуправе не покрене поступак јавне набавке у наведеном року, односно не оправда и не достави разлоге због којих није благовремено покренут поступак јавне набавке, сматра се да је одустала од прелиминарно одобреног износа предвиђеног Одлуком.
			Након спроведеног поступка јавне набавке јединица локалне самоуправе доставља комплетну документацију Министарству у року од пет дана од дана закључења уговора са најповољнијим понуђачем. 
			Након достављања и прегледа документације Министарство закључује уговор о суфинансирању јединице локалне самоуправе за израду пројектно-техничке документације са јединицом локалне самоуправе, којим су дефинисана сва права и обавезе уговорних страна.
			Приликом закључења уговора између Министарства и јединице локалне самоуправе, учешће Министарства у суфинансирању пројектно-техничке документације одређује се у истој пропорцији по којој су средства додељена Одлуком, а на основу износа утврђеног у уговору између јединице локалне самоуправе и најповољнијег понуђача.
			Уколико уговорен износ прелази прелиминарно одобрени износ предвиђен Oдлуком, јединица локалне самоуправе је у обавези да финансира разлику средстава.
			Министарство након закључења уговора врши пренос припадајућег износа за суфинансирање израде пројектно-техничке документације. 
			Јединица локалне самоуправе је у обавези да Министарству изврши повраћај укупног износа исплаћених средстава уколико средства не утроши наменски. 
			3.2. Мера суфинансирања годишње чланарине јединица локалне самоуправе за рад и пословање АРРА
			3.2.1. Циљ мере
			Циљ мере је јачање институционалних капацитета јединица локалне самоуправе кроз суфинансирање годишње чланарине за рад и пословање АРРА. 
			3.2.2. Корисници 
			Право на подношење захтева имају јединице локалне самоуправе које су разврстане у трећу и четврту групу развијености, односно девастирана подручја. 
			У погледу степена развијености јединица локалне самоуправе примењује се важећа јединствена листа развијености региона и јединица локалне самоуправе у моменту подношења захтева.
			3.2.3 Финансијски оквир
			Суфинансирање чланарине врши се у зависности од степена развијености јединице локалне самоуправе, а у складу са Уредбом о утврђивању услова, критеријума и начина акредитације за обављање послова регионалног развоја и одузимања акредитације пре истека рока на који је издата („Службени  гласник РС”, бр. 74/10 и 4/12), и то на следећи начин: 
			1) у износу од 25% годишње чланарине за јединице локалне самоуправе разврстане у трећу групу по степену развијености; 
			2) у износу од 50% годишње чланарине за јединице локалне самоуправе разврстане у четврту групу по степену развијености;
			3) у износу од 75% годишње чланарине за јединице локалне самоуправе разврстане у девастирана подручја.
			3.2.4. Неопходна документација 
			Уз захтев за суфинансирање годишње чланарине, јединица локалне самоуправе дужна је да достави: 
			1) доказ да је јединица локалне самоуправе оснивач АРРА; 
			2) важећи уговор о чланарини закључен између АРРА и јединице локалне самоуправе;
			3) доказ да је јединица локалне самоуправе извршила пренос средстава на рачун АРРА (извод из Министарства финансија – Управе за трезор); 
			4) одлуку о усвајању завршног рачуна буџета јединице локалне самоуправе за претходну годину.
			Захтев са неопходном документацијом АРРА подносе Развојној агенцији, у два примерка, најкасније до 1. октобра 2018. године.
			3.2.5 Начин реализације
			Министарство и Развојна агенција закључују уговор о реализацији активности предвиђених мером 3.2. овог програма.
			Развојна агенција врши обраду и контролу поднетих захтева и доставља Министарству Предлог листе захтева за пренос средстава за суфинансирање годишње чланарине јединица локалне самоуправе за рад и пословање АРРА са пратећом документацијом. 
			Након спроведене контроле Предлога листе захтева од стране Министарства, министар доноси Одлуку о одобравању суфинансирања годишње чланарине јединица локалне самоуправе за рад и пословање АРРА. 
			Министарство врши пренос одобрених средстава на подрачун посебне намене јединица локалне самоуправе.
			IV. ПРАЋЕЊЕ РЕАЛИЗАЦИЈЕ ПРОГРАМА 
			Јединица локалне самоуправе је дужна да Министарству омогући контролу реализације активности и увид у документацију у свакој фази реализације Програма.
			Јединица локалне самоуправе доставља Министарству израђену пројектно-техничку документацију са пратећом документацијом у складу са уговором закљученим са Министарством.
			Министарство у сарадњи са Развојном агенцијом прати реализацију активности АРРА у складу са овим програмом.
			
			
			
			
			
	

