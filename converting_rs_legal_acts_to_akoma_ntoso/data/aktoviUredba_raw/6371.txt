





	
	На основу члана 99.
тачка 4. Устава Савезне Републике Југославије, а ради извршења члана 5. Закона
о заштити биља (“Службени лист СРЈ”, бр. 24/98), 
	
	Савезна влада доноси



УРЕДБУ


о 
вршењу прогнозно-извештајних послова у области заштите биља

„Службени лист СРЈ",
број 65 од 5. новембра 1999.
	
	
	
	

Члан 1.

Овом уредбом прописује се јединствен начин вршења
прогнозно-извештајних послова у области заштите биља.
	

Члан 2.

Прогнозно-извештајне послове у области заштите биља
могу вршити правна лица која се баве научно-истраживачким или стручним радом у
области заштите биља (факултети, институти, заводи за пољопривреду,
пољопривредне станице и шумска газдинства), за која Савезно министарство за
пољопривреду (у даљем тексту: Министарство) утврди да испуњавају услове за
обављање тих послова и које овласти за вршење тих послова на територији
републике или на територији једне или више јединица локалне самоуправе (у даљем
тексту: овлашћена организација).
	

Члан 3.

Јединствен начин вршења прогнозно-извештајних послова,
Министарство обезбеђује:

1) координирањем обављања прогнозно-извештајних послова
у области заштите биља;

2) праћењем рада овлашћених организација;

3) утврђивањем метода прогнозирања и обавештавања о
појави штетних организама и метода за праћење појава и процене штета од појаве
штетних организама;

4) старањем о јединственом начину стручног
оспособљавања и усавршавања кадрова за прогнозно-извештајне послове у области
заштите биља;

5) старањем о раду јединственог информационог система
прогнозно-извештајних послова у области заштите биља;

6) старањем о доступности хидрометеоролошких података
регионалним и подручним центрима.
	

Члан 4.

Овлашћена организација за обављање
прогнозно-извештајних послова на територији републике (у даљем тексту:
Регионални центар) обавља прогнозно-извештајне послове:

1) праћењем рада овлашћених организација на територији
једне или више јединица локалне самоуправе;

2) праћењем и обрађивањем података о појави, стању,
кретању и штетама, као и о мерама сузбијања проузроковача штетних организама на
територији република;

3) достављањем Министарству информације о појави
штетних организама;

4) организовањем и спровођењем програма образовања и
подизања нивоа знања учесника у прогнозно-извештајним пословима у области
заштите биља, у сарадњи са овлашћеним организацијама на територији једне или
више јединица локалне самоуправе;

5) саопштавањем упозорења и прогноза о појави штетних
организама за одређено подручје, као и њиховог сузбијања путем средстава јавног
информисања и на други начин;

6) организовањем идентификације недовољно познатих и
нових штетних организама и њиховим проучавањем;

7) организовањем тестирања биљног репродукционог
материјала на присуство вируса и њима сличних организама и испитивањем
присуства карантинских нематода на биљу и у земљишту, у производњи и промету
биљног и репродукционог материјала;

8) организовањем испитивања остатака пестицида и других
токсичних материја у биљу и у земљишту;

9) организовањем мониторинга резистентности штетних
организама на пестициде;

10) учествовањем у припреми годишњих програма заштите
биља у сарадњи са овлашћеним организацијама на територији једне или више
јединица локалне самоуправе;

11) достављањем повремених, периодичних и годишњих
извештаја Министарству.
	

Члан 5.

Овлашћена организација за обављање
прогнозно-извештајних послова на територији једне или више јединица локалне
самоуправе (у даљем тексту: Подручни центар), укључујући и оперативне јединице
за поједине делове јединица локалне самоуправе, обавља прогнозно-извештајне
послове:

1) праћењем појаве, стања и кретања штетних организама
на територији за коју је овлашћена;

2) праћењем стања усева, засада и објеката,
микроклиматских и других услова, на основу којих процењују могуће штете;

3) давањем препорука и упутстава о употреби, начину и
времену сузбијања одређених штетних организама на одређеним усевима, засадима и
објектима у одређеним деловима или региону у целини;

4) организовањем, праћењем и усмеравањем рада
оперативних служби (осматрача и известилаца) на терену и праћењем њихове
опремљености;

5) саопштавањем упозорења, прогноза и обавештења о
штетним организмима, путем средстава јавног информисања и на друге начине
(плакати, леци и др.);

6) праћењем спровођења мера заштите биља, контролисањем
каренци и оверавањем књига третирања биљака код робних произвођача;

7) старањем о спровођењу програма усавршавања
пољопривредних произвођача и других држаоца биља из области заштите биља;

8) вршењем обавезних здравствених прегледа усева и
објеката, семена, расада и садног материјала који се производе на њеном
подручју, а за прописана виролошка или нематолошка испитивања узимањем и
достављањем одговарајућих узорака овлашћеним научно-истраживачким установама;

9) вршењем здравствене контроле извозних пошиљака биља
које су произведене или се извозе са територије за коју је овлашћена;

10) припремањем и достављањем Регионалном центру
периодичних и годишњих извештаја о појави, стању и мерама сузбијања штетних
организама;

11) праћењем резултата ефикасности и спровођења
предузетих мера заштите;

12) прикупљањем података о промету пестицида од
пољо-привредних апотека о праћењем снабдевености, примене и потрошње пестицида;

13) организовањем, у сарадњи са савезним инспектором за
заштиту биља, преузимања празне амбалаже пестицида од пољопривредних апотека до
сабирних центара на региону;

14) организовањем мрежа оперативних центара, осматрача
и известиоца;

15) обављањем других послова у области заштите биља.
	

Члан 6.

Оперативне јединице овлашћене за обављање
прогнозно-извештајних послова на појединим деловима јединица локалне самоуправе
(у даљем тексту: Оперативни центар), укључујући и осматраче и известиоце,
обављају прогнозно-извештајне послове:

1) праћењем појаве, стања и ширење штетних организама
на усевима, засадима и објектима;

2) праћењем стања усева, засада и објеката на одређеној
територији, фенофаза, микроклиматских, едафских и других услова, у којима су се
појавили одређени штетни организми;

3) праћењем резултата изведених мера и старањем о
уношењу података у књигу третирања биљака код робних произвођача на основу утврђених
података, а у сарадњи са Подручним центром препоручивањем мера, начина и
времена сузбијања одређених штетних организама;

4) пружањем непосредне стручне помоћи из заштите биља
пољопривредним произвођачима и другим држаоцима биља и обављањем других послова
предвиђених програмом рада, у складу са препорукама и упутствима Подручног
центра;

5) припремањем и достављањем Подручном центру дневних и
недељних информација, периодичних, полугодишњих и годишњих извештаја о свом
раду.
	

Члан 7.

Осматрачи и известиоци обављају прогнозно-извештајне
послове:

1) праћењем појаве и ширења одређених штетних
организама на одређеним усевима, засадима, објектима, уређајима и сл.;

2) праћењем стања усева, засада, објеката и сл. као и
фенофаза биљака, ради организовања и спровођења мера заштите;

3) праћењем микроклиматских, едафских и других услова
на контролним објектима;

4) прикупљањем узорака биља, земљишта и сл., ради
утврђивања присуства штетних организама на одређеним усевима, засадима,
објектима и сл.;

5) достављањем дневних и недељних информација
Оперативном центру.
	

Члан 8.

Питања од посебног значаја за вршење
прогнозно-извештајних послова у области заштите биља разматрају се на Стручном
савету Министарства.
	

Члан 9.

Подаци који се добијају од регионалних и подручних
центара за вршење прогнозно-извештајних послова користе се при изради годишњих
програма заштите биља и обезбеђивања финансијских средстава за реализацију тог
програма.
	

Члан 10.

Ова уредба ступа на снагу 1. јануара 2000. године.




Савезна
влада

Е. п.
бр. 424 

4. новембра
1999. године 

Београд

Председник


Момир
Булатовић, с. р.





