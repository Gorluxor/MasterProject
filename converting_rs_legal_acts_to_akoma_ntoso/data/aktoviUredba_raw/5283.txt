





На основу члана
23. став 1. Закона о
војној, радној
и материјалној
обавези („Службени
гласник РС”, број
88/09) и члана 42. став
1. Закона о Влади
(„Службени гласник
РС”, бр. 55/05, 71/05 – исправка,
101/07 и 65/08), 

Влада доноси





УРЕДБУ

о мерилима
за оцењивање здравствене
способности војних
обвезника за војну
службу и о лекарским
и другим прегледима
и психолошким
испитивањима
војних обвезника


„Службени
гласник РС“,
број 26 од 23.
априла 2010.





I. ОСНОВНЕ ОДРЕДБЕ



Члан 1.

Овом уредбом прописују
се мерила за оцењиване
здравствене способности
војних обвезника
за војну службу
и лекарски и други
прегледи и психолошка
испитивања војних
обвезника ради
утврђивања способности
за војну службу.



Члан 2.

Лекарске и друге
прегледе из члана
1. ове уредбе врше
лекари специјалисти
опште медицине
или медицине рада,
уз помоћ стручних
налаза психолога
и других лекара
специјалиста
у овлашћеним војним
и цивилним здравственим
установама.



II. УТВРЂИВАЊЕ
И ОЦЕЊИВАЊЕ ЗДРАВСТВЕНОГ
СТАЊА И ПСИХОФИЗИЧКЕ
СПОСОБНОСТИ ВОЈНИХ
ОБВЕЗНИКА



Члан 3.

Утврђивање и оцењивање
здравственог
стања и психофизичке
способности обухватају:

1) утврђивање стања
и функционалне
способности: горњих
екстремитета
с раменим појасом
(ГЕ), доњих екстремитета
с карличним појасом
(ДЕ), унутрашњих
и других органа
у склопу општег
стања (ОС), чула
вида (О), чула слуха
и равнотеже (У)
и централног и
периферног нервног
система (НП);

2) утврђивање сумње
на постојање психијатријских
обољења и поремећаја;

3) утврђивање емоционално-социјалне
зрелости и стабилности
(Е), опште интелектуалне
способности (Г)
и степена душевних
поремећаја;

4) утврђивање и
евидентирање
изразите неразвијености
и неухрањености
(Ас), изразите гојазности
(Об), промена на
кожи (К), недостајања
више зуба (3), муцања
(М), нераспознавања
основних боја
(КВ), поремећаја
адаптације на
таму (НВ), поремећаја
стереоскопског
вида (СВ);

5) утврђивање и
евидентирање
патолошких стања
и поремећаја који
утичу на способност
за војну службу.



Члан 4.

Лекарским и другим
прегледима и испитивањима
утврђују се нормална
и патолошка стања
органских система,
органа, чула и
психичких функција
и оцењују се једном
од следећих оцена:

1) стање без икаквих
знакова поремећаја
функција – оценом
5;

2) стање с минималним
знацима поремећаја
функција – оценом
4;

3) стање са знацима
лакших и умерених
поремећаја функција
– оценом 3;

4) стање са знацима
тешких и најтежих
поремећаја функција
– оценом 1.

За стања и функције
органских система,
органа или чула,
која анамнестички
и објективно не
задовољавају,
али се за време
од највише три
године могу битно
побољшати, војним
обвезницима се
не даје оцена
док им се здравствено
стање не стабилизује.



Члан 5.

Списак болести,
рана, повреда,
озледа, телесних
мана, стања и недостатака
(у даљем тексту:
Списак болести),
према коме се
оцењује здравствено
стање и психофизичка
способност војних
обвезника за војну
службу, утврђује
министар одбране.


За војне обвезнике
чије су здравствено
стање и психофизичке
способности оцењене
оценом 5, у одговарајућим
документима се
наводи само предлог
оцене здравствене
способности, а
за војне обвезнике
чије су здравствено
стање и психофизичке
способности оцењени
оценом 4, 3, 1 или су
без оцене, поред
предлога оцене
здравствене способности
из Списка болести,
наводе се тачка,
редни број у оквиру
те тачке са навођењем
умањене физичке
способности или
функције органа
и чула.



Члан 6.

Налази утврђени
лекарским и другим
прегледима и испитивањима
војних обвезника
уносе се у одређене
медицинско-психолошке
евиденције и документа,
које прописује
министар одбране.




III. ОБИМ И САДРЖАЈ
МЕДИЦИНСКИХ ПРЕГЛЕДА
И ПСИХОЛОШКИХ
ИСПИТИВАЊА ВОЈНИХ
ОБВЕЗНИКА



Члан 7. 

Ради утврђивања
здравствене способности,
сви војни обвезници
се подвргавају:

1) антропометријским
мерењима и испитивањима
физичких и функционалних
способности;

2) лабораторијским
прегледима;

3) офталмолошком
прегледу;

4) оториноларинголошком
прегледу;

5) психолошким
испитивањима;

6) општемедицинском
прегледу;

7) другим специјалистичким
прегледима и испитивањима,
према индикацијама.



Члан 8.

Антропометријска
мерења и испитивања
физичких и функционалних
способности војних
обвезника обухватају
основна антропометријска
мерења (висине
у стојећем ставу,
масе, обима груди,
обима опуштене
надлактице и потколенице)
и процену физичке
и функционалне
способности.

У оквиру испитивања
из става 1. овог
члана мере се
пулс и крвни притисак.
Други параметри
кардиоваскуларне
и респираторне
функције испитују
се према индикацијама.



Члан 9.

Лабораторијским
прегледима војних
обвезника обухватају
се испитивања
крви и мокраће.

Поред утврђивања
брзине седиментације
еритроцита и нивоа
хемоглобина, утврђује
се и број еритроцита
и леукоцита и
раде се неопходне
серумске анализе
у које спадају
билирубин, шећер,
уреа, креатинин
и трансаминазе
(АЛТ и АСТ).

Мокраћа се анализира
скрининг-методом
(реагенс-траком).
У мокраћи у којој
реагенс – трака
није открила патолошки
налаз не гледа
се седимент, а
мокраћа у којој
је откривено само
квалитативно
присуство појединих
патолошких супстанци
– анализира се
комплетно (квалитативно
и квантитативно).



Члан 10.

Офталмолошки
преглед обухвата
одређивање оштрине
вида, колорног
и стереоскопског
вида и примарне
адаптације на
таму.

Ради утврђивања
и оцењивања стања
и функционалних
способности чула
вида, у потребном
обиму се обављају
и други прегледи
и испитивања према
медицинским индикацијама
и у посебним индикацијама
– када се тражи
апсолутно искључивање
свих патолошких
налаза.



Члан 11.

Оториноларинголошки
преглед (ОРЛ преглед)
обухвата: 

1) узимање ОРЛ анамнезе;

2) клинички преглед
који обухвата
отоскопију, предњу
и задњу риноскопију,
орофарингоскопију
и инспекцију и
палпацију врата;


3) аудиометрију;

4) испитивање вестибуларне
функције.



Члан 12. 

Психолошко испитивање
војних обвезника
обухвата:

1) групно психолошко
испитивање (ГПИ),
којим се одређују
емоционална зрелост
и стабилност
(Е) и ниво интелектуалне
способности (Г);

2) индивидуално
психолошко испитивање
(ИПИ), према индикацијама,
којим се утврђују
врста и степен
душевних поремећаја.

Методологију
групних (ГПИ) и
индивидуалних
(ИПИ) психолошких
испитивања војних
обвезника прописује
министар одбране.



Члан 13.

Општемедицински
систематски преглед
обухвата:

1) лекарски преглед,
при чему се патолошки
налази уписују
у листу налаза,
а најважнији подаци
и закључак – и у
здравствену књижицу;
при прегледу се
користи здравствени
досије из установа
основне здравствене
заштите;

2) узимање анамнестичких
података значајних
за оцену способности
(са освртом на
породичну анамнезу),
ради сазнања о
ранијим обољењима,
времену и начину
њихове појаве,
трајању и начину
лечења и месту
лечења; из разговора
са војним обвезником
проверава се нормалност
његовог говора
и сазнаје његово
мишљење о здравственој
способности;

3) посматрање општег
физичког изгледа,
ради чега се војни
обвезник појединачно
прегледа и наг,
да би се могли
уочити: изглед
и реаговање појединих
делова његовог
тела при стајању,
окретању, седању,
устајању и ходању,
његова развијеност,
ухрањеност и психичка
зрелост, уз анализирање
налаза антропометријских
мерења и групног
психолошког испитивања.

Физичка развијеност
војних обвезника
оцењује се према
Нормама физичке
развијености
војних обвезника,
ухрањеност према
Табели одступања
стварне од идеалне
телесне масе,
а функција и капацитет
плућа – према Табели
стандардних просечних
вредности виталног
капацитета и форсираног
експиријумског
волумена у секунди.

Норме физичке
развијености
војних обвезника,
Табелу одступања
стварне од идеалне
телесне масе и
Табелу стандардних
просечних вредности
виталног капацитета
и форсираног експиријумског
волумена у секунди
прописује министар
одбране.

По утврђивању
општег здравственог
стања војног обвезника,
детаљним прегледом
појединих делова
тела, система
и органа, утврђује
се здравствено
стање у ужем смислу:

1) испитује се конфигурација
главе, утврђује
болна осетљивост
параназалних
шупљина и излазишта
можданих живаца,
као и евентуалне
промене на меким
и коштаним деловима
главе и лица;

2) утврђују се покретљивост
врата, изглед
и понашање великих
крвних судова
и величина и позиција
штитне жлезде;

3) узима се анамнеза
и врши оториноларинголошки
преглед, а по потреби
војни обвезник
се упућује на
преглед лекару
специјалисти
за уво, грло и нос;

4) контролишу се
боја и изглед
слузнице усне
шупљине и уредност
функције виличног
зглоба, а затим
се утврђују стање
и број кариозних
и поправљених
зуба, односно
број зуба који
недостају, што
се на прописани
начин евидентира
у листи налаза
и здравственој
књижици војног
обвезника;

5) утврђују се изглед
и боја коже и њени
аднекси и видљива
слузокожа, а затим
се палпирају регионалне
лимфне жлезде
(вратне, аксиларне
и ингвиналне);

6) обичном и ударном
палпацијом прегледа
се кичмени стуб,
а затим се испитује
његова покретљивост
у свим правцима,
тражи се евентуално
јаче изражена
лордоза, сколиоза
или кифосколиоза;

7) контролише се
симетричност
грудног коша и
обострана једнакомерна
респираторна
покретљивост
и правилност предњег
дела и бочних
зидова;

8) после увида у
фреквенцију пулса
и висину крвног
притиска, утврђује
се ритам рада
срца, његови тонови
и евентуални шумови,
а нарочито аускултаторни
феномени, било
да се односе на
промену ритма,
тонове или појаву,
односно карактер
шумова. У свим
нејасним случајевима,
поготово с позитивном
анамнезом, предлажу
се функционална
испитивања и тражи
се мишљење интернисте
(кардиолога);

9) перкуторно и
аускултаторно
утврђује се покретљивост
плућних база и
плућни звук, користећи
се налазом и интерпретацијом
евентуалног радиофотографског
прегледа плућа,
а у даље нејасним
случајевима –
предлажу се друга
функционална
испитивања плућне
функције, односно
тражи се мишљење
пнеумофтизиолога;

10) при прегледу
трбуха утврђују
се ожиљци и евентуалне
резистенције
трбушног зида
и да ли се и колико
пипају јетра и
слезина; у позитивним
случајевима, овај
налаз се упоређује
с лабораторијским
налазима (билирубин,
трансаминазе
и други хепатични
тестови) и утврђује
се и евидентира
постојање евентуалне
инципијентне
ингвиналне херније;

11) палпацијом и
лаким ударцима
испитује се осетљивост
бубрежних ложа,
прегледа се спољни
отвор препуцијума,
уретре и скротум
(варикокела, хидрокела
и хернија), као
и величина, резистенција
и осетљивост тестиса;
за овај преглед
посебно је важан
резултат лабораторијске
анализе мокраће;
у свим сумњивим
случајевима тражи
се консултација
интернисте односно
уролога;

12) прегледа се анална
регија (пилонидални
синус, фисуре,
фистуле, тежи
случајеви спољних
хемороида, полипи,
пролапс ректума,
перианална хернија
и др.); у случају
потребе, обавља
се дигиторектални
преглед и интерпретира
добијени налаз;

13) утврђује се изглед
руку, обострана
једнакост и способност
за активно кретање
и пуну функционалност,
а нарочито недостаци,
скраћења или деформације
једног или више
прстију;

14) утврђује се изглед
ногу („О” или „X”), обострана
једнакост и способност
за активно кретање
у свим зглобовима
и осовинама и
проверавају рефлекси
(Пателарни, Ахилов),
а затим проверава
њихов венски систем
и свод стопала.

При оцењивању
способности руку
и ногу, треба узимати
у обзир и резултате
антропометријских
мерења и индиректно
процењивати снагу
горњих и доњих
екстремитета
на основу збира
обима мишице и
листа и изражавати
их оценама према
скали следеће
табеле:






 
  
  Екстремитети
  
  
  Снага
  
  
  Оцена
  
 
 
  
  Горњи 
  (обим мишице
  у cm)
  
  
  Доњи 
  (обим листа
  у cm)
  
  
  Збир обима
  
  (мишице
  и листа)
  
  
  
 
 
  
  26 и више
  
  
  35 и више
  
  
  61 и више
  
  
  5
  
 
 
  
  24 – 25
  
  
  33 – 34
  
  
  57 – 60
  
  
  4
  
 
 
  
  22 – 23
  
  
  31 – 32
  
  
  53 – 56
  
  
  3
  
 
 
  
  21 и мање
  
  
  30 и мање
  
  
  52 и мање
  
  
  1
  
 






Општемедицински
систематски преглед
војних обвезника
обухвата и основни
неуролошки преглед,
при чему се контролишу
излазишта кранијалних
живаца, реакција
зеница на светло
(акомодација и
конвергенција),
груба моторна
снага и мишићни
тонус екстремитета,
тетивни рефлекси
и вегетативне
реакције (влажност
дланова и пазушних
јама, дермографизам
и др.). У случајевима
постојања психичких
поремећаја код
војних обвезника,
треба консултовати
психијатра који
ће по потреби
затражити индивидуално
психолошко тестирање.
У току општемедицинског
систематског
прегледа, поред
сагледавања и
интерпретације
свих наведених
налаза и испитивања,
неопходна је и
интерпретација
резултата лабораторијских
прегледа војних
обвезника.



Члан 14.

Ако добијени резултати
лабораторијских
прегледа, тестирања
функције органа
и чула, психолошког
тестирања и антропометријског
мерења одступају
од нормалних,
приликом општемедицинског
систематског
прегледа, према
индикацијама,
лекар упућује
војног обвезника
одговарајућем
специјалисти
или клиничко-болничкој
установи на додатне
прегледе и испитивања,
ради специјалистичког
налаза, оцене
здравственог
стања и мишљења
о способности.

Приликом општемедицинског
систематског
прегледа, лекар
интерпретира
налазе свих претходних
здравствених
прегледа и испитивања,
укључујући и податке
садржане у:

1) здравственом
картону установе
која обавља здравствену
делатност на примарном
нивоу;

2) здравственој
књижици, лекарским
налазима о евентуалном
лечењу, лекарским
уверењима и другим
документима о
утврђивању здравствене
способности;

3) документима
које је територијални
орган прикупио
од надлежних државних
и других органа.


После детаљног
општемедицинског
прегледа лекар
предлаже једну
од следећих оцена
из члана 5. ове уредбе:
„способан” – са оценама
пет, четири и три,
„привремено неспособан”
– без оцене и „неспособан”
– са оценом један.



IV. ЗАВРШНЕ ОДРЕДБЕ



Члан 15.

Даном ступања
на снагу ове уредбе
престаје да важи
Уредба о мерилима
за оцењивање и
лекарским прегледима
и испитивањима
способности војних
обвезника за војну
службу („Службени
лист СРЈ”, број
86/94).



Члан 16.

Ова уредба ступа
на снагу осмог
дана од дана објављивања
у „Службеном гласнику
Републике Србије”.






05 број 110-2675/2010

 У
Београду, 15. априла
2010. године

 Влада

Први потпредседник
Владе –

 заменик
председника Владе,

 Ивица
Дачић, с.р.





