


	
	Zakon


	
				Редакцијски пречишћен текст
				
				
				На основу члана 36. став 3. Закона о употреби Војске Србије и других снага одбране у мултинационалним операцијама ван граница Републике Србије („Службени гласник РС”, број 88/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				УРЕДБУ
				о начину остваривања права на осигурање припадника Војске Србије и других снага одбране који се упућују у мултинационалне операције
				"Службени 
				гласник РС", бр. 121 од 5. новембра 2014, 48 од 22. јуна 
				2018.
				Члан 1.
				Овом уредбом прописује се начин остваривања права на осигурање припадника Војске Србије и других снага одбране (у даљем тексту: осигураника) који се упућују у мултинационалне операције ван граница Републике Србије (у даљем тексту: мултинационалне операције) за случај болести, повреде, рањавања, инвалидности или смрти насталих као последица ангажовања или у вези са ангажовањем у мултинационалној операцији.
				Члан 2.
				Уговор о осигурању за случајеве из члана 1. ове уредбе закључује министарство из чијег састава се осигураник упућује у мултинационалну операцију за време за које се осигураник упућује у мултинационалну операцију, а најдуже за период од годину дана.
				Време из става 1. овог члана обухвата и време продужавања ангажовања због здравствене спречености за повратак у земљу, техничких разлога због којих осигураник мора да остане дуже од уговореног времена, односно до завршетка започетих активности под условима прописаним законом.
				Уговор о осигурању из става 1. овог члана не закључује се са лицима која се упућују у мултинационалну операцију, ако су осигурана од стране међународне организације у чијем саставу се реализује мултинационална операција.
				Члан 3.
				Уговор о осигурању закључује се са друштвом за осигурање које, сагласно закону којим се уређује делатност осигурања, може обављати послове осигурања и које у поступку јавне набавке, под условима прописаним законом којим се уређују јавне набавке, достави најповољнију понуду премије осигурања за одређену осигурану суму.
				Члан 4.
				У случају смрти за време учешћа у мултинационалним операцијама, осигурана сума на коју се осигуравају осигураници из члана 1. ове уредбе износи 
				57.000 евра у динарској противвредности обрачунатој по званичном средњем курсу динара према евру на дан исплате.
				У случају болести, повреде, рањавања или инвалидности са последицом трајне инвалидности 100%, осигурана сума на коју се осигуравају осигураници једнака је осигураној суми у случају смрти, а у случају болести, повреде, рањавања или инвалидности са последицом трајне инвалидности мање од 100%, осигурана сума сразмерно је мања од осигуране суме у случају смрти.
				Проценти трајне инвалидности из става 2. овог члана утврђују се према прописаним стандардима Уједињених нација.
				*Службени гласник РС, број 48/2018
				Члан 5.
				Време трајања осигурања осигураника за случај болести, повреде, рањавања, инвалидности или смрти одређује се од момента упућивања осигураника у мултинационалну операцију (дан одласка) до момента повратка осигураника из мултинационалне операције (дан повратка).
				За дан одласка сматра се дан поласка превозног средства из места у земљи из којег се осигураник упућује у мултинационалну операцију, а за дан повратка сматра се дан када је превозно средство којим се осигураник враћа из мултинационалне операције стигло у место у које се осигураник враћа из мултинационалне операције.
				Осигурање не обухвата време које осигураник проведе на одсуству у земљи по одобрењу надлежног старешине у мултинационалној операцији.
				Члан 6.
				Даном ступања на снагу ове уредбе престаје да важи Уредба о остваривању права на осигурање професионалних припадника Војске Србије и Црне Горе, особља цивилне заштите и запослених у органима управе Савета министара за време учешћа у мировним операцијама и другим активностима у иностранству („Службени лист СЦГ”, број 32/05).
				Члан 7.
				Ова уредба ступа на снагу осмог дана од дана објављивања у „Службеном гласнику Републике Србије”.
				05 број 110-13377/2014
				У Београду, 30. октобра 2014. године 
				Влада
				Председник,
				Александар Вучић, с.р.
	

