


	
	Zakon


	
			На основу члана 123. тачка 3. Устава Републике Србије, а у вези са Законом о основним правима бораца, војних инвалида и породица палих бораца („Службени лист СРЈ”, бр. 24/98, 29/98 – исправка и 25/00 – СУС и „Службени гласник РС”, бр. 101/05 – др. закон, 111/09 – др. закон и 50/18),
			Влада доноси
			УРЕДБУ
			о праву на месечно новчано примање за време незапослености ратних војних инвалида од V до X групе из оружаних акција после 17. августа 1990. године
			"Службени гласник РС", број 8 од 8. фебруара 2019.
			Члан 1.
			Ратни војни инвалиди од V до X групе из оружаних акција после 17. августа 1990. године, који на дан ступања на снагу ове уредбе остварују право на месечно новчано примање за време незапослености по Уредби о праву на месечно новчано примање за време незапослености ратних војних инвалида од V до X групе из оружаних акција после 17. августа 1990. године („Службени гласник РС”, број 42/06), имају право на месечно новчано примање за време незапослености у износу 63% од просечне месечне зараде без пореза и доприноса у Републици Србији из претходне године, почев од исплате за јануар 2019. године.
			Члан 2.
			Право из члана 1. ове уредбе остварује се под условима, на начин и по поступку прописаном чланом 51. ст. 1. и 2. Закона о основним правима бораца, војних инвалида и породица палих бораца („Службени лист СРЈ”, бр. 24/98, 29/98 – исправка и 25/00 – СУС и „Службени гласник РС”, бр. 101/05 – др. закон, 111/09 – др. закон и 50/18).
			Износ права из става 1. овог члана исплаћује се и годишње усклађује на начин прописан чланом 71. наведеног закона за право на накнаду за време незапослености.
			Члан 3.
			Даном ступања на снагу ове уредбе престаје да важи Уредба о праву на месечно новчано примање за време незапослености ратних војних инвалида од V до X групе из оружаних акција после 17. августа 1990. године („Службени гласник РС”, број 42/06).
			Члан 4.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-801/2019-2
			У Београду, 7. фебруара 2019. године
			Влада
			Председник,
			Ана Брнабић, с.р.
	

