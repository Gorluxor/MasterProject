





На основу члана 8. Закона о основама уређења служби безбедности Републике
Србије („Службени гласник РС”, број 116/07) и члана 42. став 1. Закона о Влади
(„Службени гласник РС”, бр. 55/05, 71/05 – исправка, 101/07 и 65/08), 


Влада доноси



УРЕДБУ

о оснивању
Канцеларије Савета за националну безбедност

„Службени гласник
РС“, број 12 од 13. фебруара 2009.



Садржина
Уредбе



Члан 1.

Овом уредбом оснива се Канцеларија Савета за националну безбедност
(у даљем тексту: Канцеларија Савета) и одређује њен делокруг, уређење и друга питања
значајна за њен рад.

Канцеларија Савета је служба Владе.



Делокруг
Канцеларије Савета



Члан 2.

Канцеларија Савета обавља стручне, административне и друге послове
за потребе Савета за националну безбедност (у даљем тексту: Савет), а нарочито:

– послове у вези са сазивањем и припремањем седница Савета;

– стручне послове у вези са праћењем спровођења смерница и закључака
Савета;

– послове административно-техничке подршке Бироу за координацију;

– чување и стављање на увид члановима Савета извештаја и других аката
Савета;

– врши и друге послове по налогу Савета и секретара Савета.

Остала питања од значаја за рад Канцеларије Савета и начин на који
она обавља послове за потребе Савета подробније се уређују пословником и другим
општим актима Савета.



Руковођење
Канцеларијом Савета



Директор
Канцеларије Савета



Члан 3.

Канцеларијом Савета руководи директор Канцеларије Савета, кога поставља
Влада на пет година, на предлог председника Владе, по претходно прибављеном мишљењу
Савета.

Директор Канцеларије Савета одговоран је Влади и председнику Владе.

Директор Канцеларије Савета је државни службеник на положају.



Заменик директора
Канцеларије Савета



Члан 4.

Директор Канцеларије Савета има заменика, кога сам предлаже, а кога
поставља Влада на пет година, по претходно прибављеном мишљењу Савета.

Заменик директора Канцеларије Савета помаже директору Канцеларије Савета
у оквиру овлашћења која му он одреди и замењује га ако је одсутан или спречен.

Заменик директора Канцеларије Савета је државни службеник на положају.



Рок за доношење
Правилника



Члан 5.

Директор Канцеларије Савета донеће Правилник о унутрашњем уређењу и
систематизацији радних места у Канцеларији Савета, по претходно прибављеном мишљењу
Савета, у року од 60 дана од дана ступања на снагу ове уредбе.



Прелазна
одредба



Члан 6.

До доношења закона којим ће се на јединствен начин уредити област заштите
и размене тајних података у Републици Србији, у Канцеларији Савета ће се организовати
послови у вези са вођењем Централног регистра размењених тајних података и докумената
Републике Србије са страним државама и међународним организацијама.



Ступање уредбе
на снагу



Члан 7.

Ова уредба ступа на снагу наредног дана од дана објављивања у „Службеном
гласнику Републике Србије”.





05 број 110-264/2009-6

У Београду, 6. фебруара
2009. године

Влада 


Председник,

др Мирко Цветковић,
с.р.

