


	
	Zakon


	
			На основу члана 8. став 5. Закона о царинској служби („Службени гласник РСˮ, број 95/18) и члана 42. став 1. Закона о Влади („Службени гласник РСˮ, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о начелима за унутрашње уређење и систематизацију радних места у Управи царина
			"Службени гласник РС", број 26 од 5. априла 2019.
			I. УВОДНА ОДРЕДБА
			Предмет уредбе
			Члан 1.
			Овом уредбом прописују се начела за унутрашње уређење и систематизацију радних места у Управи царина, врсте организационих јединица и начин припреме и доношења акта о унутрашњем уређењу и систематизацији радних места у Управи царина као саставног дела Правилника о унутрашњем уређењу и систематизацији радних места Министарства финансија (у даљем тексту: правилник).
			II. НАЧЕЛА ЗА УНУТРАШЊЕ УРЕЂЕЊЕ И СИСТЕМАТИЗАЦИЈУ РАДНИХ МЕСТА
			Члан 2. 
			Унутрашње уређење и систематизација радних места морају:
			1) да се заснивају на делокругу Управе царина и радним процесима у њој;
			2) да буду прилагођени целини послова Управе царина;
			3) да обезбеде делотворан и складан рад Управе царина и делотворан надзор над радом унутар Управе царина;
			4) да обезбеде брзо и делотворно остваривање права и правних интереса привреде и грађана;
			5) да омогуће груписање истоврсних или сродних и међусобно повезаних послова у одговарајуће унутрашње организационе јединице у Управи царина;
			6) да омогуће сарадњу са другим државним органима и органима државне управе у обављању послова Управе царина; 
			7) да обезбеде јавност рада Управе царина.
			Доношење правилника
			Члан 3.
			Унутрашње уређење Управе царина и систематизација радних места у њему одређују се правилником.
			Правилник, на предлог директора Управе царина, доноси министар финансија уз сагласност Владе.
			Садржина правилника
			Члан 4.
			Правилник се састоји од дела којим се одређује унутрашње уређење Управе царина и дела којим се систематизују радна места.
			Део правилника о унутрашњем уређењу Управе царина садржи:
			1) унутрашње јединице у Управи царина, њихов делокруг и међусобни однос;
			2) руковођење унутрашњим јединицама;
			3) овлашћења и одговорности руководилаца унутрашњих јединица;
			4) начин сарадње Управе царина с другим органима и организацијама.
			Део правилника о систематизацији радних места садржи:
			1) број државних службеника који раде на положају и опис њихових послова; 
			2) број радних места по сваком царинском звању (за царинске службенике) и свакој врсти радних места (за намештенике);
			3) називе радних места, описе послова радних места и царинска звања (за царинске службенике), односно врсте (за намештенике) у које су радна места разврстана;
			4) потребан број царинских службеника и намештеника за свако радно место;
			5) услове за рад на сваком радном месту који се односе на врсту и степен стручне спреме, односно образовање, државни стручни испит и посебан стручни испит за царинског службеника, потребно радно искуство у струци, као и потребне компетенције за рад на радном месту.
			Потребне компетенције за рад на радном месту из става 3. тачка 5) овог члана утврђују се у обрасцу компетенција који је саставни део правилника.
			Усклађеност с кадровским планом
			Члан 5.
			Правилник мора бити усклађен са донесеним кадровским планом.
			Овлашћења и одговорности руководиоца организационе јединице
			Члан 6.
			Руководилац организационе јединице планира, усмерава и надзире рад организационе јединице и врши најсложеније послове из њеног делокруга. 
			Руководилац је одговоран за законит, правилан и благовремен рад организационе јединице.
			III. ВРСТЕ ОРГАНИЗАЦИОНИХ ЈЕДИНИЦА И УСЛОВИ ЗА ЊИХОВО ОБРАЗОВАЊЕ
			Врсте организационих јединица
			Члан 7.
			Организационе јединице Управе царина образују се као унутрашње организационе јединице и подручне организационе јединице. 
			Унутрашње организационе јединице
			Члан 8. 
			Унутрашње организационе јединице у Централи Управе царина образују се као основне, посебне и уже унутрашње организационе јединице. 
			Основна унутрашња организациона јединица је сектор.
			Посебне унутрашње организационе јединице су Биро директора, Центар за стручно оспособљавање и усавршавање царинских службеника и Царинска лабораторија.
			Уже унутрашње организационе јединице су одељење, одсек и група.
			Поједине унутрашње организационе јединице могу носити другачије називе који одговарају природи посла за који се оснивају. 
			Подручне организационе јединице
			Члан 9.
			Подручне организационе јединице образују се као основне подручне организационе јединице  и уже организационе јединице царинарнице.
			Основна подручна организациона јединица је царинарница.
			Уже организационе јединице царинарнице су: одсеци, реферати, царинске испоставе, царински реферати и царински пунктови. 
			Сектор
			Члан 10.
			Сектор се образује да би вршио послове који представљају заокружену област рада у Управи царина.  
			Руковођење сектором
			Члан 11.
			Сектором руководи помоћник директора.
			Помоћник директора координатор координише рад више међусобно повезаних области рада у Управи царина и за свој рад одговара министру финансија и директору Управе царина.
			Биро директора
			Члан 12.
			Биро директора образује се да би вршио саветодавне и протоколарне послове, послове односа са јавношћу, координацију пројектима и контролу имплементације пројеката који се изводе у Управи царина и административно-техничке послове који су значајни за рад директора и помоћника директора координатора. 
			Бироом руководи шеф бироа, који за свој рад и рад бироа одговара директору Управе царина. 
			Центар за стручно оспособљавање и усавршавање царинских службеника и Царинска лабораторија
			Члан 13.
			Центар за стручно оспособљавање и усавршавање царинских службеника се оснива ради спровођења обука и усавршавања царинских службеника, организације теоријске и практичне наставе и обуке са полагањем посебног стручног испита за царинске службенике и царинске заступнике, организације и извођења специјалистичких семинара и стручне обуке у царинској оперативи и других послова од значаја за стручну обуку царинских службеника у складу са трендовима европских царинских администрација. 
			Царинска лабораторија се оснива ради обављања послова хемијско-технолошке анализе узорака робе у циљу правилног сврставања робе по Царинској тарифи.
			Центром за стручно оспособљавање и усавршавање царинских службеника и Царинском лабораторијом руководи начелник Центра односно начелник Лабораторије који за свој рад одговарају помоћнику директора који руководи сектором у чијем саставу је Центар, односно Лабораторија. 
			Одељење, одсек и група
			Члан 14.
			Одељење, одсек и група могу да се образују у сектору или изван њих.
			Одељење, одсек и група образују се изван сектора да би вршили послове из појединих области рада које нису у делокругу сектора или ако то налажу посебни прописи или да би пружали подршку спровођењу пројеката.
			Због природе и обима послова у одељењу може да се образује више одсека и група, а у одсеку више група. 
			Услови за образовање одељења, одсека и групе
			Члан 15.
			Одељење се образује да би вршило међусобно повезане послове на којима ради најмање осморо царинских службеника или намештеника или и једних и других заједно. 
			Одсек се образује да би вршио међусобно сродне послове који захтевају непосредну повезаност и организациону посебност и најмање петоро царинских службеника или намештеника или и једних и других заједно. 
			Група се образује да би вршила међусобно повезане послове на којима ради најмање троје царинских службеника или намештеника или и једних и других заједно.
			Руковођење одељењем, одсеком и групом
			Члан 16.
			Одељењем руководи начелник одељења, одсеком руководи шеф одсека, а групом руководи руководилац групе.
			Одговорност начелника одељења, шефа одсека и руководиоца групе
			Члан 17.
			Начелник одељења, шеф одсека и руководилац групе за свој рад и рад уже унутрашње јединице одговарају директору Управе царина или помоћнику директора који руководи сектором.
			Подручне организационе јединице
			Члан 18.
			Подручне организационе јединице образују се као организационе јединице у седишту и ван седишта Управе царина независно од Уредбе о управним окрузима. 
			Царинарнице се оснивају у већим привредним и саобраћајним центрима када то захтевају обим, структура и токови роба у путничком и робном промету са иностранством или други интереси привреде. 
			Царинарницом руководи управник царинарнице који за свој рад одговара директору Управе царина. 
			Уже подручне организационе јединице царинарнице
			Услови за образовање одсека, реферата, царинских испостава, царинских реферата и царинских пунктова
			Члан 19.
			Одсеци у царинарницама се образују да би вршили међусобно сродне послове који захтевају непосредну повезаност и организациону посебност и најмање петоро царинских службеника или намештеника или и једних и других заједно. 
			Реферати у царинарницама се образују да би вршили међусобно повезане послове на којима ради најмање троје царинских службеника или намештеника или и једних и других заједно. 
			Царинске испоставе се образују у царинарницама да би вршиле послове царинског надзора и царињења робе, обрачуна и наплате царинских дажбина, обављања послова царинске контроле у путничком и робном промету са иностранством и девизно-валутне контроле у међународном путничком промету на међународним и граничним прелазима за погранични саобраћај  и других послова из делокруга царинске испоставе на којима ради најмање осморо царинских службеника и намештеника заједно.
			Царински реферати се образују у царинарницама да би вршили послове царинског надзора и царињења робе, обрачуна и наплате царинских дажбина, послова царинске контроле у путничком и робном промету са иностранством и девизно-валутне контроле у међународном путничком промету на међународним и граничним прелазима за погранични саобраћај и других послова из делокруга царинске испоставе на којима ради најмање троје царинских службеника и намештеника заједно. Изузетно, на граничним прелазима за погранични саобраћај са малим обимом посла, може се образовати царински реферат са два царинска службеника. 
			Царински пунктови се образују у царинарницама ради предузимања мера царинског надзора и царинске контроле и спровођења царинског поступка у промету робе са Аутономном покрајином Косово и Метохија у периоду важења Резолуције Савета безбедности број 1244 са најмање троје царинских службеника. 
			Руковођење одсеком, рефератом, царинском испоставом, царинским рефератом и царинским пунктом
			Члан 20.
			Одсеком руководи шеф одсека, рефератом руководи водитељ реферата, царинском испоставом руководи  шеф испоставе, царинским рефератом руководи водитељ царинског реферата а царинским пунктом руководи руководилац царинског пункта. 
			Одговорност шефа одсека, водитеља реферата, шефа испоставе, водитеља царинског реферата и руководиоца царинског пункта 
			Члан 21.
			Шеф одсека, водитељ реферата, шеф испоставе, водитељ царинског реферата и руководилац царинског пункта за свој рад одговарају директору Управе царина и  управнику царинарнице.
			Европске интеграције 
			Члан 22.
			Правилником се одређује унутрашња организациона јединица у којој ће се обављати послови европских интеграција у области царинског пословања.  
			IV. ПОСЕБНЕ РАДНЕ ГРУПЕ, КОМИСИЈЕ, ПРОЈЕКТНИ ТИМОВИ И ЗАЈЕДНИЧКА ТЕЛА
			Посебна радна група или комисија царинских службеника
			Члан 23.
			Директор Управе царина, помоћник директора координатор, помоћник директора и управник царинарнице могу да образују посебну радну групу или комисију царинских службеника ради извршења одређених задатака и послова из надлежности више организационих јединица или пружања стручне помоћи у најсложенијим задацима.
			Решењем којим се оснива посебна радна група или комисија одређују се задаци и послови, састав и руководилац, рок за извршење задатака и друга питања која су везана за њен рад.
			Пројектни тим
			Члан 24.
			Пројектни тим може бити образован ради спровођења пројеката, увођења иновација у спровођењу послова из надлежности Управе царина или ради извршења других сложених задатака из надлежности више унутрашњих јединица. 
			Пројектни тим решењем образује директор Управе царина. 
			Решењем којим се образује пројектни тим одређују се, поред осталог, његов састав и руководилац, рок за извршење задатка и друга питања која су везана за рад тима.
			Државни службеник из другог органа, односно органа у саставу може да буде члан пројектног тима само уз сагласност свог руководиоца, односно директора органа у саставу, а начин на који ће бити растерећен од редовних послова и друга питања одређују се споразумом руководилаца, односно директора органа у саставу.
			V. ПРИПРЕМА И ДОНОШЕЊЕ ПРАВИЛНИКА
			Правилник о унутрашњем уређењу и систематизацији радних места
			Документациона основа
			Члан 25.
			Припреми правилника претходи припрема документационе основе за припрему правилника (у даљем тексту: документациона основа).
			У документационој основи се:
			1) наводе одредбе закона и других прописа којима је одређен делокруг Управе царина;
			2) наводе послови државне управе које Управа царина врши;
			3) приказује обим, врста и сложеност послова Управе царина у години која претходи припреми документационе основе;
			4) наводе разлози и образлаже предлог за преуређење Управе царина;
			5) наводи број  државних службеника који раде на положају у органу, број радних места по сваком звању (за царинске службенике) и свакој врсти радних места (за намештенике) и број царинских службеника и намештеника који је потребан на сваком радном месту;
			6) образлаже потреба за наведеним бројем царинских службеника и намештеника;
			7) приказују финансијска средства за спровођење правилника.
			Директор Управе царина предлог правилника заснива на стању које је утврђено у документационој основи.
			Достављање правилника и документационе основе на мишљење
			Овлашћење Министарства финансија
			Члан 26.
			Директор Управе царина доставља предлог правилника и документациону основу на мишљење Министарству финансија, које након што утврди да је предлог у складу са прописима, да су у буџету Републике Србије обезбеђена средства за све царинске службенике и намештенике који су, према правилнику потребни органу, правилник доставља на мишљење Министарству државне управе и локалне самоуправе и Служби за управљање кадровима. 
			Овлашћење Министарства државне управе и локалне самоуправе
			Члан 27.
			Министарство државне управе и локалне самоуправе дужно је да у свом мишљењу предложи Влади да не да сагласност на правилник: 
			1) ако правилник није усаглашен са законом или другим прописом из области уређења државне управе; 
			2) ако сматра да уређење органа које се предвиђа правилником није рационално.
			Овлашћење Службе за управљање кадровима
			Члан 28.
			Служба за управљање кадровима дужна је да у свом мишљењу предложи Влади да не да сагласност на правилник:
			1) ако се предвиђа да на радним местима у звању вишег царинског саветника, вишег царинског инспектора, самосталног царинског саветника и самосталног царинског инспектора ради више од прописаног броја царинских службеника;
			2) ако правилник није усклађен с донесеним кадровским планом.
			Сагласност Владе
			Члан 29.
			Пошто прибави мишљења Министарства државне управе и локалне самоуправе и Службе за управљање кадровима, министар финансија доноси правилник и доставља га на сагласност Влади.
			Влади се, уз правилник, достављају и документациона основа, прибављена мишљења и писмено изјашњење о разлозима због којих нису прихваћене примедбе које су у својим мишљењима изнели Министарство државне управе и локалне самоуправе и Служба за управљање кадровима.
			Правилник на који је Влада дала сагласност Министарство финансија доставља Министарству државне управе и локалне самоуправе и Служби за управљање кадровима, као и Управи царина са актом Владе о давању сагласности. Управа царина објављује правилник на огласној табли Управе царина и утврђује датум ступања на снагу правилника сходно одредби правилника којом се утврђује у ком року од дана објављивања правилник ступа на снагу.
			Измене и допуне правилника
			Члан 30.
			На припрему и доношење измена и допуна правилника примењују се одредбе ове уредбе које уређују начин припреме и доношења правилника.
			VI. ПРЕЛАЗНА И ЗАВРШНА ОДРЕДБА 
			Члан 31.
			Унутрашње уређење и систематизација радних места у Управи царина ускладиће се са овом уредбом у року од 60 дана од дана њеног ступања на снагу. 
			Члан 32.
			Ова уредба ступа на снагу наредног дана од дана објављивања у „Службеном гласнику Републике Србијеˮ. 
			05 број 110-3376/2019
			У Београду, 4. априла 2019. године
			Влада
			Председник,
			Ана Брнабић, с.р.
	

