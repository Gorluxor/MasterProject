


	
	Zakon


	
			На основу члана 123. тачка 3. Устава Републике Србије, а у вези са чланом 72. став 2. Закона о ветеринарству („Службени гласник РС”, бр. 91/05, 30/10 и 93/12),
			Влада доноси
			УРЕДБУ
			о категоризацији и поступку унапређења објеката у којима се послује храном животињског порекла
			"Службени гласник РС", број 102 од 21. децембра 
			2018.
			Члан 1.
			Овом уредбом уређује се категоризација и поступак унапређења објеката у којима се послује храном животињског порекла, а у циљу побољшања услова хигијене хране у објектима.
			Члан 2.
			Ова уредба не односи се на објекте који су одобрени за извоз хране животињског порекла у Европску унију, на објекте у којима се производе мале количине примарних производа/хране животињског порекла, као и на објекте са посебним географским ограничењима у складу са посебним прописом, односно на које се примењује принцип флексибилности, прилагођавања и одступања од захтева утврђених прописима Европске уније.
			Члан 3.
			Објекти у којима се послује храном животињског порекла, у зависности од степена усаглашености са прописима Европске уније, сврставају се у одговарајућу категорију, и то:
			1) категорија 1 – објекат који је у сагласности са прописима Европске уније;
			2) категорија 2 – објекат са мањим неусаглашеностима са прописима Европске уније, које се могу отклонити у краћем временском периоду, односно у року од шест месеци;
			3) категорија 3 – објекат са неусаглашеностима за чије отклањање је потребан дужи временски период;
			4) категорија 4 – објекти који нису у сагласности са прописима Европске уније и који не могу да испуне стандарде Европске уније.
			Члан 4.
			Поступак унапређења објеката у којима се послује храном животињског порекла остварује се унапређењем стања у објектима, применом захтева и стандарда Европске уније.
			Члан 5.
			Категоризација и поступак унапређења објеката у којима се послује храном животињског порекла спроводи се у складу са Националним програмом унапређења објеката у којима се послује храном животињског порекла, који доноси Министарство пољопривреде, шумарства и водопривреде – Управа за ветерину.
			Члан 6.
			Током поступка унапређења објеката у којима се послује храном животињског порекла Министарство пољопривреде, шумарства и водопривреде прати реализацију индивидуалних акционих планова који су дужни да донесу субјекти у пословању храном животињског порекла, ради постизања усаглашености са прописима Европске уније.
			Члан 7.
			Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 1. марта 2019. године.
			05 број 110-12432/2018
			У Београду, 20. децембра 2018. године
			Влада
			Председник,
			Ана Брнабић, с.р.
	

