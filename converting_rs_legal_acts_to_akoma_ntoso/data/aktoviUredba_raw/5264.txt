


	
	Zakon


	
	На основу члана 14. став 4. Закона о тајности података („Службени гласник РС”, број 104/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
	Влада доноси
	
	УРЕДБУ
	о ближим критеријумима за одређивање степена тајности „ПОВЕРЉИВО” и „ИНТЕРНО” у органима јавне власти
	
	"Службени гласник РС", број 79 од 29. јула 2014.
	
	Члан 1. 
	Овом уредбом прописују се ближи критеријуми за одређивање тајних података степена тајности „ПОВЕРЉИВО” и „ИНТЕРНО” у органима јавне власти, ако посебним актом Владе који прописује ближе критеријуме за ове степене тајности у органу јавне власти није другачије одређено.
	Члан 2.
	Тајни податак из члана 1. ове уредбе одређује се и означава степеном тајности „ПОВЕРЉИВО” или степеном тајности „ИНТЕРНО” у зависности од процене настанка могуће штете по интересе Републике Србије, односно ради спречавања настанка штете за рад и обављање послова органа јавне власти у случају његовог откривања неовлашћеном лицу, његове злоупотребе или уништавања. 
	
	Члан 3.
	Тајни податак из члана 1. ове уредбе може се одредити и означити степеном тајности „ПОВЕРЉИВО” ако би његовим откривањем неовлашћеном лицу, његовом злоупотребом или уништавањем настала штета по интересе Републике Србије, која за последицу може имати: 
	
	1) угрожавање територијалног интегритета и суверености Републике Србије; 
	
	2) угрожавање уставног поретка и демократских принципа Републике Србије; 
	
	3) губитак људских живота или претњу по живот или здравље људи или имовину;
	4) штету по економске интересе Републике Србије; 
	5) угрожавање националне и јавне безбедности, одбране или активности безбедносних и обавештајних служби;
	6) угрожавање интереса кривичног гоњења и судског поступка, сузбијање кривичних дела и функционисања правосуђа;
	7) угрожавање оперативних и функционалних способности Војске Србије и других снага одбране Републике Србије;
	8) угрожавање међународног положаја Републике Србије и сарадње са другим државама, међународним организацијама и другим међународним субјектима;
	9) погоршање ситуације која изазива међународне тензије;
	10) угрожавање јединства политичког деловања Владе;
	11) угрожавање енергетске стабилности и безбедности Републике Србије;
	12) угрожавање културног наслеђа под земљом – археолошких локалитета, архивске грађе, уметничких предмета и збирки;
	13) губитак, оштећење или уништење културног наслеђа. 
	Члан 4.
	Тајни податак из члана 1. ове уредбе може се одредити и означити степеном тајности „ИНТЕРНО” ако би његовим откривањем неовлашћеном лицу, његовом злоупотребом или уништавањем настала штета по рад, односно обављање послова органа јавне власти, која за последицу може имати:
	1) смањење оперативних и функционалних способности органа јавне власти;
	2) угрожавање сарадње органа јавне власти са органима других држава, међународних организација и другим међународним субјектима.
	Члан 5.
	Овлашћено лице органа јавне власти, у складу са законом који уређује тајност података, а на основу критеријума из чл. 3. и 4. ове уредбе, доноси одлуку о одређивању степена тајности податка у органу јавне власти, уз претходну процену могуће штете по интерес Републике Србије, односно могуће штете по рад и обављање послова органа јавне власти.
	Одлука из става 1. овог члана се преиспитује у складу са периодичном проценом тајности. 
	
	Члан 6.
	Ова уредба ступа на снагу осмог дана од дана објављивања у „Службеном гласнику Републике Србије”.
	
	05 број 110-8047/2014
	У Београду, 24. јула 2014. године
	Влада
	Председник,
	Александар Вучић, 
	с.р.

