


	
	Zakon

	


	На основу члана 33. став 1, а у вези са чл. 84. и 85. Закона о тајности података („Службени гласник РС”, број 104/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
	Влада доноси
	
	
	УРЕДБУ
	о посебним мерама надзора над поступањем са тајним подацима
	„Службени гласник РС“, број 90 од 30. новембра 2011.
	
	
	Члан 1.
	Овом уредбом прописују се посебне мере надзора над поступањем са тајним подацима у органу јавне власти. 
	
	Посебне мере надзора из става 1. овог члана обухватају непосредан увид, одговарајуће провере и разматрање поднетих извештаја у вези са спровођењем свих мера заштите тајних података или једне, односно одређених мера заштите тајних података и спроводе се у оквиру унутрашње контроле органа јавне власти.
	Руководилац органа јавне власти, у складу са законом, врши унутрашњу контролу у органу јавне власти непосредно или преко овлашћеног лица, односно преко унутрашње организационе јединице у органу јавне власти. 
	
	
	Члан 2.
	Унутрашња контрола, према начину вршења, може бити најављена или ненајављена, а према обиму, потпуна или делимична.
	Потпуном контролом врши се контрола примене свих прописаних мера заштите тајних података, а делимичном контролом једна или више мера.
	
	Члан 3.
	Најављена унутрашња контрола, врши се на основу годишњег плана рада органа јавне власти, а ненајављена на основу одлуке коју доноси руководилац органа јавне власти.
	Одлуку из става 1. овог члана, руководилац органа јавне власти доноси на основу сопствене процене, односно на иницијативу овлашћеног лица, односно унутрашње организационе јединице у органу јавне власти која је овлашћена за вршење унутрашње контроле.
	
	Члан 4.
	Унутрашњу контролу врши запослени у органу јавне власти, који има сертификат за приступ тајним подацима истог или вишег степена тајности него што су документа, предмети или објекти који су предмет контроле, а који је распоређен на радно место чији послови обухватају послове контроле над поступањем са тајним подацима (у даљем тексту: овлашћено лице).
	Унутрашњу контролу може обављати и унутрашња организациона јединица у органу јавне власти, која је за те послове одређена актом о унутрашњем уређењу и систематизацији радних места у органу јавне власти, а непосредну контролу може обављати само запослени из те унутрашње организационе јединице који има сертификат из става 1. овог члана.
	Унутрашњу контролу у органу јавне власти у којем је број докумената, предмета или објеката који могу бити предмет контроле мањег обима, може вршити и други запослени у том органу, чији послови не обухватају послове контроле над поступањем са тајним подацима, а кога писмено овласти руководилац органа, под условом да има сертификат из става 1. овог члана.
	
	Члан 5.
	Унутрашњом контролом проверава се спровођење мера заштите тајних података, а нарочито у односу на:
	1) одређивање степена тајности податка;
	2) означавање докумената и омота докумената;
	3) посебну просторију за пријем тајних података;
	4) евидентирање, чување и депоновање тајних података;
	5) означавање ормара и каса у којима се чувају и депонују тајни подаци;
	6) начин коришћења и приступа тајном податку, вођење евиденције корисника и евиденције о приступу тајном податку, као и чување тих евиденција;
	7) начин вршења умножавања, превођења и израде извода из тајних података;
	8) паковање и достављање тајних података унутар и ван безбедносне зоне;
	9) поступак уништавања тајних података;
	10) евиденцију улаза и излаза лица и возила, коришћење безбедносних пропусница и посебних безбедносних пропусница, функционисање физичког и електронског система за обезбеђење објекта и простора;
	11) поседовање, евиденцију и чување сертификата за приступ тајним подацима;
	12) пријем, обраду, пренос, чување, архивирање и уништавање тајних података у електронској форми;
	13) чување крипто кључева;
	14) чување уговора који садрже тајне податке;
	15) начин заштите тајних података страних правних и физичких лица.
	
	Члан 6.
	О вршењу унутрашње контроле овлашћено лице сачињава записник.
	
	Члан 7.
	Овлашћено лице, најкасније у року од три дана од дана извршене унутрашње контроле, подноси руководиоцу органа извештај о извршеној унутрашњој контроли. Уз извештај се доставља и записник из члана 6. ове уредбе.
	Ако је унутрашњом контролом утврђено постојање неправилности, у извештају из става 1. овог члана могу се предложити мере за њихово отклањање.
	
	Члан 8.
	Орган јавне власти обавештава Канцеларију Савета за националну безбедност и заштиту тајних података о лицу које је овлашћено за вршење послова унутрашње контроле.
	
	Члан 9.
	Канцеларија Савета за националну безбедност и заштиту тајних података врши обуку лица овлашћених за послове унутрашње контроле.
	
	Члан 10.
	Ова уредба ступа на снагу осмог дана од дана објављивања у „Службеном гласнику Републике Србије”, а примењује се по истеку три месеца од дана ступања на снагу.
	
	05 број 110-8856/2011
	У Београду, 24. новембра 2011. године
	Влада
	Председник, 
	др Мирко Цветковић, с.р.

