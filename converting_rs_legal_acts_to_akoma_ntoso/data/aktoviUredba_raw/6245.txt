


	
	Zakon

	


	
				На основу члана 123. тачка 3. Устава Републике Србије, а у вези са чланом 6. Споразума између Савезне владе Савезне Републике Југославије и Владе Руске Федерације о слободној трговини између Савезне Републике Југославије и Руске Федерације („Службени лист СРЈ – Међународни уговори”, број 1/01) и чланом 3. Споразума између Савезне владе Савезне Републике Југославије и Владе Руске Федерације о сарадњи у области карантина и заштите биља („Службени лист СРЈ – Међународни уговори”, број 2/98),
				Влада доноси 
				УРEДБУ
				o евиденцији извозника воћа и поврћа у Руску Федерацију 
				"Службени гласник РС", број 3 од 12. јануара 
				2018.
				Члан 1.
				Овом уредбом прописује се евиденција извозника воћа и поврћа у свежем стању (у даљем тексту: воће и поврће) са високим фитосанитарним ризиком у Руску Федерацију, њихове обавезе као и потребна документација за евидентирање.
				Члан 2.
				Правно лице може да извози воће и поврће са високим фитосанитарним ризиком у Руску Федерацију ако је уписано у Регистар привредних субјеката, Централни регистар објеката и евиденцију извозника за подручје Руске Федерације које води Министарство пољопривреде, шумарства и водопривреде (у даљем тексту: евиденција извозника), у складу са специфичним фитосанитарним условима Руске Федерације.
				Правно лице из става 1. овог члана уписује се у евиденцију извозника ако:
				1) има складиште са температурним режимом (хладњачу), у власништву или у закупу, 
				– капацитета најмање 500 тона и које има део за минусни режим, односно плусни режим, односно контролисану атмосферу (ULO) – за воће, 
				– капацитета најмање 200 тона – за поврће,
				– има простор за класирање и паковање воћа и поврћа,
				– има простор за фитосанитарни преглед, са радним столом и осветљењем преко 600 luxa;
				2) има запослено, стручно лице одговорно за заштиту биља, које има високо образовање пољопривредне струке на студијама другог степена;
				3) има сопствену или уговорену производњу воћа и поврћа.
				Евиденцију извозника води и ажурира Министарство пољопривреде, шумарства и водопривреде и доставља надлежном руском органу на његов захтев.
				Члан 3.
				Упис у евиденцију извозника врши се на основу захтева који правно лице из члана 2. ове уредбе подноси Министарству пољопривреде, шумарства и водопривреде, преко надлежног фитосанитарног инспектора на обрасцу захтева датом у Прилогу 1. Образац захтева за упис у евиденцију извозника, који је одштампан уз ову уредбу и чини њен саставни део.
				Захтев из става 1. овог члана нарочито садржи:
				1) податке о подносиоцу захтева (назив, седиште, адреса, матични број, порески идентификациони број и податке о одговорном лицу);
				2) шифру делатности;
				3) податке о лицу одговорном за заштиту биља (име и презиме, адреса, функција);
				4) податке о врсти и местима производње и складиштењу воћа и поврћа.
				Уз захтев за упис у евиденцију извозника за подручје Руске Федерације подноси се и записник фитосанитарног инспектора којим се потврђује испуњеност услова из члана 2. ове уредбе.
				Правно лице из става 1. овог члана дужно је да сваку промену података пријави Министарству пољопривреде, шумарства и водопривреде преко надлежног фитосанитарног инспектора у року од 15 дана од дана настале промене. 
				Евиденција извозника
				Члан 4.
				Евиденција извозника води се у електронској форми и објављује се на сајту Министарства пољопривреде, шумарства и водопривреде.
				Обавезе лица уписаних у евиденцију извозника
				Члан 5.
				Правно лице, уписано у евиденцију извозника дужно је да:
				1) води податке о производњи, складиштењу и промету производa са високим фитосанитарним ризиком (воћа и поврћа);
				2) чува податке о местима где се биље, биљни производи или прописани објекти гаје, производе, прерађују, складиште, чувају или користе пет година и има обезбеђену следљивост у свим фазама производње, складиштења и промета; 
				3) редовно врши визуелне прегледе на присуство штетних организама, нарочито оних који имају карантински статус за подручје Руске Федерације; 
				4) сузбија штетне организме који могу угрозити биље, биљне производе и прописане објекте;
				5) води евиденцију о прегледима на присуство штетних организама и предузетим мерама на обрасцу датом у Прилогу 2. Евиденција о прегледима на присуство штетних организама и предузетим мерама, који је одштампан уз ову уредбу и чини њен саставни део;
				6) омогући фитосанитарни преглед;
				7) без одлагања, предузме наложене фитосанитарне мере;
				8) чува прописане евиденције и документацију пет година.
				Брисање из евиденције извозника
				Члан 6. 
				Правно лице брише се из евиденције извозника ако:
				1) донесе одлуку о престанку обављања делатности;
				2) у прописаном року не пријави промену података из члана 3. ове уредбе;
				3) је фитосанитарни инспектор утврдио да више не испуњава услове из члана 2. ове уредбе;
				4) је фитосанитарни инспектор утврдио да не извршава обавезе из члана 5. ове уредбе.
				Документација која прати извоз воћа и поврћа
				Члан 7.
				Сваку пошиљку воћа и поврћа пореклом из Републике Србије која се извози у Руску Федерацију мора да прати следећа документација:
				1) фитосанитарни сертификат;
				2) декларација о безбедности прехрамбених производа биљног порекла, дата на обрасцу у Прилогу 3. Декларација о безбедности прехрамбених производа биљног порекла који се испоручују у Руску Федерацију, који је одштампан уз ову уредбу и чини њен саставни део.
				Члан 8.
				Дрвени материјал за паковање дебљи од 6 mm мора бити третиран и означен у складу са Уредбом о условима за третирање и обележавање дрвеног материјала за паковање („Службени гласник РС”, број 49/06), Правилником о условима у погледу техничке опремљености за обављање послова топлотног третирања и о начину топлотног третирања дрвеног материјала за паковање („Службени гласник РС”, број 66/06), односно у складу са међународним стандардом за фитосанитарне мере ISPM 15.
				Члан 9.
				Ова уредба ступа на снагу наредног дана од дана објављивања у „Службеном гласнику Републике Србије”.
				05 број 110-165/2018
				У Београду, 11. јануара 2018. године
				Влада
				Председник, 
				Ана Брнабић, с.р.
				Прилози
				Прилог 1 - Образац захтева за упис у 
				евиденцију извозника
				Прилог 2 - Евиденција о прегледима на 
				присуство штетних организама и предузетим мерама
				Прилог 3 - Декларација о безбедности 
				прехрамбених производа биљног порекла који се испоручују у Руску 
				Федерацију
	

