


	
	Zakon


	
			На основу члана 8. Закона о буџету Републике Србије за 2019. годину („Службени гласник PC”, број 95/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о утврђивању Програма подршке подизању иновационих капацитета јединица локалне самоуправе на територији Републике Србије за 2019. годину
			"Службени гласник РС", број 33 од 10. маја 2019.
			Члан 1.
			Овом уредбом утврђује се Програм подршке подизању иновационих капацитета јединица локалне самоуправе на територији Републике Србије за 2019. годину, који је одштампан уз ову уредбу и чини њен саставни део.
			Члан 2.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-4546/2019
			У Београду, 9. маја 2019. године
			Влада
			Председник, 
			Ана Брнaбић, с.р.
			ПРОГРАМ ПОДРШКЕ ПОДИЗАЊУ ИНОВАЦИОНИХ КАПАЦИТЕТА ЈЕДИНИЦА ЛОКАЛНЕ САМОУПРАВЕ НА ТЕРИТОРИЈИ РЕПУБЛИКЕ СРБИЈЕ ЗА 2019. ГОДИНУ
			I. ПРЕДМЕТ
			Програмом подршке подизању иновационих капацитета јединица локалне самоуправе на територији Републике Србије (у даљем тексту: Програм) утврђује се распоред и коришћење средстава намењених за пројекте подршке подизању иновационих капацитета јединица локалне самоуправе на територији Републике Србије у 2019. години. 
			Средства намењена за реализацију Програма обезбеђенa су чланом 8. Закона о буџету Републике Србије за 2019. годину („Службени гласник РС”, број 95/18) у оквиру Раздела 3 – Влада, Глава 3.8 – Кабинет министра без портфеља задуженог за иновације и технолошки развој; Програм 2102 – Подршка раду Владе, Функција 110 – Извршни и законодавни органи, финансијски и фискални послови и спољни послови; Програмска активност 4014 – Подршка подизању иновационих капацитета јединица локалне самоуправе на територији Републике Србије; Економска класификација 463 – Трансфери осталим нивоима власти, у укупном износу од 209.475.000 динара. 
			Овим програмом се утврђују: циљеви, корисници и намена средстава, услови за добијање средстава, финансијски оквир, неопходна документација, начин објављивања конкурса и избор пријава, начин пријављивања, закључивање уговора и праћење реализације активности.
			Програм спроводи Кабинет министра без портфеља задужен за иновације и технолошки развој (у даљем тексту: Кабинет министра). 
			Средства у максималном износу од 40.000.000,00 динара по одобреном пројекту опредељена су за реализацију пројеката којима се имплементирају нове технологије и модели у оквиру концепта „паметних и безбедних градова” који ће живот становника у градовима и општинама у Републици Србији учинити безбеднијим, једноставнијим и јефтинијим, а градове и општине инклузивним, ефикасним и одрживим.
			II. ЦИЉЕВИ ПРОГРАМА
			Према подацима Уједињених нација, 2009. године први пут је број становника у руралним и урбаним срединама изједначен. Данас, само 10 година касније, однос концентрације становништва је 55% према 45% у корист урбаних средина. Уједињене нације процењују да ће до 2025. године чак 70% светске популације живети у градовима (2018 Revision of World Urbanization Prospects објављен 16. маја 2018. године од стране The Population Division of the Department of Economic and Social Affairs of the United Nations).
			Одржива урбанизација постала је кључ за одрживи развој наше цивилизације. У том смислу неопходан је нови талас технолошких иновација усмерен на подизање капацитета градова и општина које ће водити изградњи дигитализованих заједница будућности – паметних и сигурних градова.
			Општи циљ овог програма је системско унапређење иновационих капацитета градова и општина кроз свеобухватни приступ дигиталној трансформацији јавних услуга, привреде и друштва која треба да омогући одрживу, ефикаснију употребу ресурса, одговоран однос према животној средини и повећање квалитета живота свих грађана.
			Специфични циљеви Програма односе се на унапређење иновационих капацитета градова и општина у области:
			1) Безбедности, 
			2) Мобилности и транспорта, 
			3) Јавних и комуналних услуга, 
			4) Дигитализације у јавном сектору,
			5) Интернет и информационо-комуникационе инфраструктуре, 
			6) Заштите животне средине.
			III. КОРИСНИЦИ БЕСПОВРАТНИХ СРЕДСТАВА
			Право на коришћење бесповратних средстава има јединица локалне самоуправе која: 
			1) испуњава услове прописане овим програмом, 
			2) приложи елаборат којим је предвиђена имплементација пројекта који доприноси испуњењу циљева дефинисаних Програмом.
			Јединица локалне самоуправе може поднети једну пријаву на јавни конкурс. Пријава на конкурс не може бити заједнички поднета од стране више јединица локалне самоуправе. 
			Градска општина, у складу са Законом о локалној самоуправи („Службени гласник РС”, бр. 129/07, 83/14 – др. закон, 101/06 – др. закон и 47/08), није јединица локалне самоуправе већ општина у оквиру јединице локалне самоуправе, односно града и не може да буде корисник бесповратних средстава у оквиру Програма.
			IV. НАМЕНА СРЕДСТАВА
			Средства намењена за подршку подизању иновационих капацитета јединица локалних самоуправа на територији Републике Србије користе се за реализацију пројеката којима се имплементирају нове технологије и модели у оквиру концепта „паметних и безбедних градова” у области:
			1) Безбедности – кроз успостављање интегрисаних система надзора и контроле, система упозорења у ситуацијама угрожене безбедности, система за реаговање у ванредним ситуацијама и др.; 
			2) Мобилности и транспорта – кроз имплементацију иновационих и технолошких решења које ће допринети унапређењу мобилности у ширем смислу, подизању ефикасности управљања саобраћајем и саобраћајном инфраструктуром, као и једноставнијем и јефтинијем транспорту грађана; 
			3) Јавних и комуналних услуга – кроз имплементацију иновационих и технолошких решења које ће допринети подизању ефикасности обављања јавне и комуналне делатности;
			4) Дигитализације у јавном сектору – кроз пројектовање „смарт сити” програма и имплементацију иновационих софтверских и хардверских решења која доприносе ефикаснијем раду локалних органа и већем задовољству грађана при коришћењу услуга јавне управе;
			5) Интернет и информационо-комуникационе инфраструктуре – кроз модернизацију и унапређење капацитета интернет мреже у циљу повећања доступности интернета и ефикаснијег пружања дигиталних услуга од стране јединице локалне самоуправе; 
			6) Заштите животне средине – кроз имплементацију иновационих решења усмерених на повећање енергетске ефикасности и побољшање квалитета живота становника у јединици локалне самоуправе.
			V. УСЛОВИ ЗА ДОБИЈАЊЕ СРЕДСТАВА
			Право на коришћење бесповратних средстава има јединица локалне самоуправе која испуњава следеће услове:
			1) да је поднела попуњен пријавни формулар – Образац пријаве за Програм подршке подизању иновационих капацитета јединица локалне самоуправе на територији Републике Србије са потребном документацијом у складу са овим програмом и објављеним јавним конкурсом,
			2) да јој рачун није у блокади у периоду од 1. јануара 2019. године, 
			3) да је приложила елаборат који садржи:
			– детаљан опис функционалности пројекта који доприноси подизању новационих капацитета и унапређењу рада јединице локалне самоуправе у складу са циљевима Програма, 
			– детаљну техничку спецификацију (предмер и предрачун) радова, опреме и услуга, које су неопходне у циљу реализације поднетог пројекта,
			4) да је израђен детаљан акциони план пројекта са дефинисаном временском динамиком спровођења активности,
			5) да је израђен детаљан буџет пројекта.
			Образац пријаве за Програм подршке подизању иновационих капацитета јединица локалне самоуправе на територији Републике Србије одштампан је уз овај програм и чини његов саставни део.
			VI. ФИНАНСИЈСКИ ОКВИР
			Бесповратна средства се додељују у складу са наменом средстава. Трошкови укључују порез на додату вредност.
			Средства ће бити пренета, по одобрењу пројекта, односно доношења Одлуке министра о додели средстава, јединици локалне самоуправе на основу Решења министра о наменском трансферу за реализацију конкретног пројекта.
			Јединица локалне самоуправе, као корисник средстава је у обавези да наменски трансфер добијен по овом програму користи тачно у одређену сврху за коју је трансфер додељен, а у складу са закљученим уговором. 
			Активност за коју су одобрена средства, као и сва плаћања у вези са њеном реализацијом, мора бити започета након потписивања уговора, а плаћања извршена до 31. децембра 2019. године, док се правдање утрошених средстава мора извршити најкасније до 15. фебруара 2020. године. Неутрошена средства враћају се у буџет Републике Србије. 
			Јединица локалне самоуправе ће реализовати одобрени пројекат тако да обезбеди транспарентност у додели средстава, а у случају да је потребно објавити јавни позив или спровести поступак јавне набавке, у комисији ће учествовати и представник Кабинета министра.
			Одобрени износ средстава по овом програму, а за реализацију конкретног пројекта, сматра се коначним одобреним износом за планирану намену у 2019. години. Кабинет министра не преузима обавезу финансирања додатних трошкова. Уколико настану додатни трошкови у вези са реализацијом пројекта, потребна додатна средства мора обезбедити корисник средстава из сопствених прихода или из других извора финансирања (донације итд.).
			Средства се не могу користити за: заостале обавезе по основу такси и пореза, зајмове и рате за отплату кредита, трошкове гаранција, полисе осигурања, камате, трошкове банкарског пословања, курсне разлике, царинске трошкове, индиректне и административне трошкове, текуће трошкове, кредитирање трећих лица, прикупљање докумената за пријаву на конкурс и друге активности које нису у складу са наменом средстава.
			VII. НЕОПХОДНА ДОКУМЕНТАЦИЈА
			Ради остваривања права на коришћење бесповратних средстава јединица локалне самоуправе је у обавези да достави следећу документацију:
			1) правилно попуњен пријавни формулар потписан од стране овлашћеног представника јединице локалне самоуправе – Образац пријаве,
			2) штампану потврду са интернет странице Народне банке Србије да рачун јединице локалне самоуправе није у блокади oд 1. јануара 2019. године,
			3) оверен и потписан елаборат који садржи:
			– детаљан опис функционалности пројекта који доприноси подизању иновационих капацитета и унапређењу рада јединице локалне самоуправе у складу са циљевима Програма,
			– детаљну техничку спецификацију (предмер и предрачун) радова, опреме и услуга, које су неопходне у циљу реализације поднетог пројекта,
			4) оверен и потписан детаљан акциони план пројекта са дефинисаном временском динамиком спровођења активности, 
			5) оверен и потписан буџет пројекта који садржи детаљни табеларни приказ структуре и динамике реализације трошкова на пројекту, са назначеним сопственим средствима уколико их јединица локалне самоуправе улаже у пројекат,
			6) презентацију предложеног пројекта.
			У случају да предложени пројекат обухвата активности које се односе на набавку опреме и извођење радова на објектима и земљишту у складу са Законом о планирању и изградњи и сродним законима и подзаконским актима, од подносиоца пријаве може се захтевати достављање доказа о власништву објеката и земљишта на којима се планира извођење радова, као и пројектно техничка документација за предметне радове и дозволе за извођење истих издате од стране надлежне институције.
			НАПОМЕНА: 
			Потврда Народне банке Србије да дужник нема евидентиране основе и налоге у принудној наплати не може се сматрати доказом да рачун подносиоца пријаве није у блокади.
			Уколико подносилац пријаве не достави потребну документацију, а која се може прибавити из службених евиденција које се воде у складу са законом, Кабинет министра ће прибавити наведену документацију по службеној дужности у складу са Законом о општем управном поступку.
			VIII. НАЧИН ОБЈАВЉИВАЊА КОНКУРСА И ИЗБОР ПРИЈАВА
			Кабинет министра ће након усвајања овог програма расписати јавни конкурс. Конкурс ће бити објављен на српском језику у дневном листу који има покривеност на целој територији Републике Србије, као и на сајту www.inovacije.gov.rs. Рок за подношење пријава је од дана објављивања конкурса до утрошка средстава.
			Испуњеност услова за доделу средстава утврђује Комисија за оцену пријава и праћење реализације програма (у даљем тексту: Комисија) коју образује министар.
			Средства ће се додељивати по пристиглим пријавама – до утрошка средстава предвиђених за ову намену.
			Датумом приспећа пријаве сматра се датум достављања последње допуне, односно комплетне документације у вези са поднетом пријавом на адресу за пријем поште Кабинета министра.
			У случају да је пријава непотпуна, подносилац пријаве ће бит обавештен да у року не краћем од пет радних дана од достављања обавештења допуни пријаву, а како би пријава била предмет разматрања на седници Комисије. Обавештење о потребној допуни пријаве доставља се подносиоцу пријаве на електронску адресу назначену за контакт у пријавном обрасцу. Уколико не поступи по обавештењу у наведеном року, сматраће се да пријава није комплетна и неће се разматрати.
			Комисија разматра пријаве по редоследу приспећа комплетне документације. У поступку разматрања пријава, Комисија проверава формалну исправност докумената и утврђује испуњеност услова за доделу средстава, као и да ли су циљеви и активности из поднете пријаве у складу са циљевима Програма.
			Комисија може извршити додатну проверу поднете документације, тражити додатне информације које се односе на план реализације пројектних активности и планирани буџет пројекта, обићи локацију на којој ће се пројекат реализовати, пре одлучивања о поднетој пријави, али само за подносиоца пријаве који је испунио формалне услове из програма и конкурса.
			Комисија може, уз образложење, захтевати одређене измене предложених пројектних или других решења. У случају да подносилац пријаве не поступи по сугестијама Комисије у остављеном року, који не може бити дужи од осам дана, пријава ће бити одбачена. 
			Комисија може предложити министру, уз образложење, да се одобри реализација пројекта уз умањење буџета предложеног пројекта и/или уз умањење обима активности планираних предложеним пројектом.
			На предлог Комисије министар доноси Одлуку о додели средстава, а потом се са изабраним корисником средстава потписује уговор.
			Конкурсна документација се не враћа. На захтев подносиоца пријаве, коме није одобрен пројекат, могу се вратити достављена документа. 
			IX. НАЧИН ПРИЈАВЉИВАЊА
			Прецизно и тачно попуњена пријава и пратећа документација шаље се препорученом поштом на адресу: Влада Републике Србије, Кабинет министра без портфеља задуженог за иновације и технолошки развој, Немањина 11, 11000 Београд.
			Пријаве се предају у коверти са назнаком: „Пријава за конкурс – средства за подршку подизању иновационих капацитета јединица локалне самоуправе”, са пуним називом и адресом пошиљалаца на полеђини коверте. 
			Скенирана пријава и пратећа документација се након формалног пријављивања на конкурс достављају Кабинету министра на мејл адресу pametnigradovi@inovacije.gov.rs са назнаком: „Пријава за конкурс – средства за подршку подизању иновационих капацитета јединица локалне самоуправе”.
			Пријаве које нису поднете на горе предвиђен начин се неће разматрати, о чему ће бити обавештен подносилац пријаве.
			X. ЗАКЉУЧИВАЊЕ УГОВОРА 
			Међусобна права, обавезе и одговорности у вези са коришћењем бесповратних средстава уређују се уговором. Уговор нарочито садржи новчани износ који се додељује за реализацију пројекта, намене за које се средства додељују, начин преноса бесповратних средстава и обавезу подносиоца пријаве да, уколико средства из буџета не реализује или их не искористи наменски, мора та средства да врати у буџет Републике Србије.
			Министар на основу Одлуке о додели средстава потписује уговор са овлашћеним представником јединице локалне самоуправе.
			Подносилац пријаве којем су средства одобрена, а није потписао уговор у року од 30 дана, сматраће се да је одустао од додељених средстава.
			Уговор ступа на правну снагу датумом потписивања овлашћених лица уговорних страна. 
			XI. ПРАЋЕЊЕ РЕАЛИЗАЦИЈЕ АКТИВНОСТИ
			Корисник средстава који реализује одобрени пројекат не може мењати обим активности везаних за реализацију пројекта у односу на одобрени обим, без претходне сагласности Кабинета министра. 
			Корисник средстава дужан је да Кабинету министра доставља редовне извештаје и другу финансијску документацију за спроведене активности како би Кабинет министра имао увид у динамику реализације одобреног пројекта и увид у наменско трошење средстава.
			Корисник средстава дужан је да Кабинету министра, након завршетка пројекта, достави коначни писани извештај. 
			У року од најкасније 90 дана по истеку рока за испуњење уговорних обавеза, Кабинет министра ће спровести контролу свих пројектних активности и о утврђеном стању доставити извештај Влади.
			ОБРАЗАЦ ПРИЈАВЕ ЗА ПРОГРАМ ПОДРШКЕ ПОДИЗАЊУ ИНОВАЦИОНИХ КАПАЦИТЕТА ЈЕДИНИЦА ЛОКАЛНЕ САМОУПРАВЕ НА  ТЕРИТОРИЈИ РЕПУБЛИКЕ СРБИЈЕ
			
				
					
				
				
					
						
							I. ОПШТИ ПОДАЦИ 
						
					
				
			
			
				
					
					
					
				
				
					
						
							ОПШТИ ПОДАЦИ ЗА ЈЕДИНИЦУ ЛОКАЛНЕ САМОУПРАВЕ
						
					
					
						
							1.
						
						
							Град или општина 
							(јединица локалне самоуправе)
						
						
					
					
						
							2.
						
						
							Адреса
						
						
					
					
						
							3.
						
						
							Поштански број и место
						
						
					
					
						
							4.
						
						
							Име, презиме и функција одговорног лица
						
						
					
					
						
							5.
						
						
							Име, презиме и функција лица овлашћеног за подношење пријаве на конкурс и потписивање уговора о реализацији пројекта
							(заводни број, датум и издавалац овлашћења, ако није у питању градоначелник или председник општине)
						
						
					
					
						
							6.
						
						
							Контакт телефон и и-меил адреса
						
						
					
					
						
							7.
						
						
							Матични број
						
						
					
					
						
							8.
						
						
							Порески идентификациони број ПИБ
						
						
					
					
						
							9.
						
						
							Број рачуна на који ће се вршити наменски трансфер средстава за реализацију Пројекта, модел и позив на број
						
						
					
				
			
			
				
					
					
					
				
				
					
						
							ОПШТИ ПОДАЦИ О ПРОЈЕКТУ
						
					
					
						
							1.
						
						
							Назив пројекта
						
						
					
					
						
							2.
						
						
							Област Програма на коју се пројекат односи
						
						
					
					
						
							3. 
						
						
							Јединица локалне самоуправе у којој ће се реализовати пројекат
							(територија коју пројекат покрива)
						
						
					
					
						
							4. 
						
						
							Циљна група пројекта
						
						
					
					
						
							5.
						
						
							Учешће других извора финансирања у реализацији пројекта (навести износ, сврху, период и извор финансирања)
						
						
					
				
			
			
				
					
				
				
					
						
							II. НАМЕНА ПОДСТИЦАЈНИХ СРЕДСТАВА 
						
					
				
			
			
				
					
					
				
				
					
						
							Табела 1.
						
						
							Кратак опис пројекта – до 3.500 карактера
							(Сврха пројекта, допринос у развоју иновационих капацитета у јединици локалне самоуправе у којој се пројекат реализује, важност пројекта за локалну заједницу и Републику Србију у целини)
						
					
					
						
							Индикатор 1
						
						
					
				
			
			
				
					
					
				
				
					
						
							Табела 2.
						
						
							Циљеви пројекта – до 2.000 карактера
							(Навести циљ пројекта, ефекте који ће се остварити реализацијом пројекта, циљне групе којима је пројекат намењен. Циљ мора бити остварив помоћу пројекта користећи доступна пројектна средства, у року предвиђеном за реализацију пројекта.)
						
					
					
						
							Индикатор 2
						
						
					
				
			
			
				
					
					
				
				
					
						
							Табела 3.
						
						
							Активности пројекта – до 4.000 карактера
							(Навести активности које ће бити предузете у оквиру пројекта. Називи активности треба да указују на предмет поверених задатака, нпр. адаптација простора, израда софтвера, набавка опреме, инсталација опреме и др. У опису активности треба навести, између осталог, оријентациони оквир радова/набавке/активности које ће бити предузете у циљу реализације сваке појединачне активности у фази реализације пројекта, временски ток активности (гантограм) и финансијски приказати трошкове за сваку од наведених активности).
						
					
					
						
							Индикатор 3
						
						
					
				
			
			
				
					
					
				
				
					
						
							Табела 4.
						
						
							Табела ризика – до 1.500 карактера
							(Дефинисати/описати ризике и мере за превазилажење ризика.)
						
					
					
						
							Индикатор 4
						
						
					
				
			
			
				
					
					
				
				
					
						
							Табела 5.
						
						
							Излазни резултати пројекта – до 2.000 карактера
							(Образложити у којој мери ће реализација пројекта утицати на развој иновационих капацитета јединице локалне самоуправе у којој ће пројекат бити спроведен, као и који ће бити број крајњих корисника пројекта) 
						
					
					
						
							Индикатор 5
						
						
					
				
			
			
				
					
					
				
				
					
						
							III. ИЗНОС ТРАЖЕНИХ СРЕДСТАВА
						
					
					
						
							Нето тражени износ средстава:
						
						
					
					
						
							ПДВ:
						
						
					
					
						
							Бруто тражени износ са ПДВ-ом
						
						
					
				
			
			
				
					
				
				
					
						
							ИЗЈАВА 
						
					
					
						
							Својим потписом потврђујем под материјалном и кривичном одговорношћу следеће:
							– да су подаци у обрасцу пријаве и пратећа документација истинити и тачни, 
							– да ћу овлашћеним лицима омогућити проверу тока реализације пројекта.
							Својим потписом, такође дајем сагласност да се користе дати подаци током процеса провере, плаћања и трајања утврђених обавеза.
							Датум: ______________ 
							М.П. 
							_______________________
							Одговорно или овлашћено лице 
							града или општине
							(потпис)
						
					
				
			
	

