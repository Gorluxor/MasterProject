


	
	Zakon


	
			На основу члана 24. став 2. Закона о употреби Војске Србије и других снага одбране у мултинационалним операцијама ван граница Републике Србије („Службени гласник РС”, бр. 88/09 и 36/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			УРЕДБУ
			о основима и мерилима за утврђивање месечне накнаде за учешће у мултинационалној операцији и других новчаних примања припадника Војске Србије и других снага одбране за време учешћа у мултинационалним операцијама ван граница Републике Србије
			"Службени гласник РС", број 80 од 8. новембра 
			2019.
			I. УВОДНА ОДРЕДБА
			Члан 1.
			Овом уредбом прописују се основи и мерила за утврђивање месечне накнаде за учешће у мултинационалној операцији и других новчаних примања припадника Војске Србије и других снага одбране за време учешћа у мултинационалним операцијама ван граница Републике Србије.
			II. ОСНОВИ И МЕРИЛА ЗА УТВРЂИВАЊЕ МЕСЕЧНЕ НАКНАДЕ ЗА УЧЕШЋЕ У МУЛТИНАЦИОНАЛНОЈ ОПЕРАЦИЈИ И ДРУГИХ НОВЧАНИХ ПРИМАЊА
			Члан 2.
			Припадницима Војске Србије и других снага одбране за време учешћа у мултинационалним операцијама ван граница Републике Србије (у даљем тексту: мултинационалне операције), у складу са законом, припада:
			1) месечна накнада за учешће у мултинационалној операцији (у даљем тексту: месечна накнада);
			2) накнада за ризик у служби;
			3) накнада за географске и климатске услове;
			4) накнада за исхрану и накнада за реализацију осталих елемената логистичке одрживости.
			Члан 3.
			Основицу за обрачун месечне накнаде, накнаде за ризик у служби и накнаде за географске и климатске услове утврђује Влада.
			Основица из става 1. овог члана утврђује се у складу са износом средстава која су распоређена надлежним министарствима и другим органима државне управе, намењена за финансирање трошкова учешћа у мултинационалним операцијама.
			Члан 4.
			Професионалним војним лицима, цивилним лицима, припадницима активне резерве (у даљем тексту: припадници Војске Србије) и припадницима других снага одбране, за време учешћа у мултинационалним операцијама утврђује се месечна накнада множењем коефицијента одређеног за учешће у мултинационалној операцији са основицом.
			За учешће у мултинационалној операцији, зависно од категорије лица, одређује се коефицијент, и то:
			1) за професионална војна лица и припаднике активне резерве – према чину;
			2) за цивилна лица и припаднике других снага одбране – према степену образовања и ефективног радног стажа;
			3) за полицијске службенике Министарства унутрашњих послова – према чину, односно звању полицијског службеника. 
			Лицу из става 1. овог члана због вршења командне или штабне дужности и због вршења специфичне дужности коефицијент одређен за учешће у мултинационалној операцији увећава се.
			Члан 5.
			Професионалном војном лицу и припаднику активне резерве за учешће у мултинационалној операцији одређује се коефицијент према чину који има, и то:
			1) генерал-мајор	 7,50
			2) бригадни генерал	 7,00
			3) пуковник	 6,50
			4) потпуковник	 6,00
			5) мајор .	5,50
			6) капетан	5,00
			7) поручник	 4,50
			8) потпоручник	 4,00
			9) заставник прве класе	 3,40
			10) заставник	 3,30
			11) старији водник прве класе	 3,20
			12) старији водник	 3,10
			13) водник	3,00
			14) млађи водник	 2,80
			15) десетар	 2,70
			16) разводник	 2,60.
			Припаднику активне резерве који нема чин за учешће у мултинационалној операцији одређује се коефицијент 2,50.
			Члан 6.
			Цивилним лицима и припадницима других снага одбране за учешће у мултинационалној операцији одређује се коефицијент према степену образовања прописаном за дужност на коју се ангажују у мултинационалној операцији и навршених година ефективног радног стажа у моменту упућивања у мултинационалну операцију, и то:
			1) Студије трећег степена
			(1) до десет година радног стажа	 6,30
			(2) преко десет година радног стажа	 6,50
			2) Студије другог степена
			(1) до десет година радног стажа 	 5,80
			(2) преко десет година радног стажа	 6,00
			3) Студије првог степена
			(1) до три године радног стажа 	 4,00
			(2) преко три до шест година радног стажа 	 4,50
			(3) преко шест до десет година радног стажа 	 5,00
			(4) преко десет година радног стажа 	 5,30
			4) Средње образовање у трајању од четири године 
			(1) до четири године радног стажа 	 3,00
			(2) преко четири до осам година радног стажа 	 3,10
			(3) преко осам до 12 година радног стажа 	 3,20
			(4) преко 12 до 16 година радног стажа 	 3,30
			(5) преко 16 година радног стажа 	 3,40
			5) Средње образовање у трајању од три године 
			(1) до три године радног стажа 	 2,60
			(2) преко три до шест година радног стажа 	 2,70
			(3) преко шест година радног стажа 	 2,80
			6) Основно образовање	 2,50.
			Изузетно од одредбе става 1. овог члана, цивилном лицу и припаднику других снага одбране које је за време службе у мултинационалној операцији распоређено на место руководиоца цивилног дела операције, а које је по рангу изједначено са рангом команданта војног дела операције, за учешће у мултинационалној операцији одређује се коефицијент у висини коефицијента одређеног професионалном војном лицу – команданту војног дела операције за учешће у мултинационалној операцији, уколико је то за њега повољније.
			Члан 7.
			Полицијском службенику Министарства унутрашњих послова за учешће у мултинационалној операцији одређује се коефицијент према чину, односно звању које има, и то:
			1) главни полицијски саветник/генерал полиције 	 7,50 
			2) виши полицијски саветник/пуковник полицијe/пуковник ватрогасац 	 7,00 
			3) самостални полицијски саветник/потпуковник полицијe/потпуковник ватрогасац	 6,50
			4) полицијски саветник/мајор полицијe/мајор 
			ватрогасац	 6,00 
			5) млађи полицијски саветник/капетан полицијe/капетан ватрогасац	 5,50
			6) виши полицијски сарадник/ поручник полицијe/поручник ватрогасац/потпоручник ватрогасац 	 5,00
			7) самостални полицијски сарадник/потпоручник полицијe/заставник 1. класе ватрогасац	 4,30
			8) полицијски сарадник/заставник 1. класе полицијe/заставник ватрогасац/	3,70
			9) млађи полицијски сарадник/заставник полицијe/млађи заставник ватрогасац 	 3,30
			10) виши полицијски референт/водник 1. класе полиције/водник 1. класе ватрогасац	 3,10
			11) полицијски референт/водник полиције/водник ватрогасац	 2,80
			12) млађи полицијски референт/млађи водник полиције/ млађи водник ватрогасац	2,60.
			Члан 8.
			Припаднику Војске Србије и других снага одбране који врши командну, односно руководећу дужност у мултинационалној операцији, у чијем саставу је најмање четири лица, коефицијент одређен за учешће у мултинационалној операцији увећава се због командне, односно руководеће дужности за 0,40. 
			Припаднику Војске Србије и других снага одбране који врши дужности заменика лица на командној, односно руководећој дужности у мултинационалној операцији, у чијем саставу је најмање четири лица, коефицијент одређен за учешће у мултинационалној операцији увећава се за 0,20.
			Припаднику Војске Србије и других снага одбране који врши штабну дужност, коефицијент одређен за учешће у мултинационалној операцији увећава се за 0,30. 
			У случају да припадник Војске Србије и других снага одбране може остварити увећања из ст. 1. до 3. овог члана по више основа, коефицијент одређен за учешће у мултинационалној операцији увећава се по најповољнијем основу.
			Члан 9.
			Припаднику Војске Србије и других снага одбране (осим за медицинско особље), уколико врши специфичну дужност у мултинационалној операцији, коефицијент одређен за учешће у мултинационалној операцији увећава се зависно од специфичне дужности коју обавља, према следећем: 
			1) пилоту 	0,60
			2) падобранцу 	 0,60
			3) осталом летачком особљу	 0,20
			4) лицу укрцаном на брод или друго пловно средство 	 0,20
			5) лицу које врши уклањање (деминирање) или уништавање неексплодираних убојних средстава 	 1,00
			6) рониоцу 	 0,50
			7) лицу које врши извиђачка или противтерористичка 
			дејства 	 0,90
			8) лицу која обавља задатке радиолошког, хемијског или биолошког извиђања и деконтаминације 	 0,50.
			Припаднику Војске Србије и других снага одбране који обавља задатке и послове по више специфичних дужности из става 1. овог члана, коефицијент одређен за учешће у мултинационалној операцији увећава се по најповољнијем основу.
			Члан 10. 
			Медицинском особљу ангажованом у мултинационалној операцији, зависно од специфичне дужности коју обавља, коефицијент одређен за учешће у мултинационалној операцији увећава се, и то: 
			1) хирург и анестезиолог 	 2,50 
			2) лекар специјалиста 	 2,00
			3) лекар опште праксе (ВСС) 	 1,50
			4) виши медицински техничар 	 1,00
			5) инструментар и анестетичар 	 0,80
			6) медицински техничар 	 0,60
			7) болничар 	 0,30.
			Члан 11.
			За извршавање задатака у зони мултинационалне операције, у отежаним и по безбедност ризичним условима, опасним по живот и здравље, припаднику Војске Србије и других снага одбране припада накнада за ризик у служби.
			Накнада за ризик у служби одређује се множењем коефицијента одређеног за ризик у служби са основицом.
			Коефицијент из става 2. овог члана одређује се на основу званичних процена степена ризика Уједињених нација односно Европске уније, зависно од степена ризика подручја у коме се врши служба, и то: 
			1) у подручјима са врло ниским ризиком до 	 1,00
			2) у подручјима са ниским ризиком до 	 2,00
			3) у подручјима са средњим ризиком до 	 3,00
			4) у подручјима са високим ризиком до 	 4,00
			5) у подручјима са врло високим ризиком до 	 5,00
			6) у подручјима са екстремно високим ризиком до 	 6,00.
			Члан 12.
			У зони мултинационалне операције, зависно од географског подручја и климатских специфичности, који утичу на услове рада и извршавања задатака (подручје високих планина, пустињско, тропско или поларно подручје), припаднику Војске Србије и других снага одбране припада накнада за географске и климатске услове.
			Накнада за географске и климатске услове одређује се множењем коефицијента одређеног за географске и климатске услове са основицом.
			Коефицијент из става 2. овог члана одређује се зависно од географских и климатских услова под којима се врши служба, и то:
			1) за услове суптропске климе до 	 0,50
			2) за услове тропске климе до 	 1,00
			3) за услове пустињске климе до 	 1,50
			4) за услове субполарне или поларне климе или услове у географским подручјима у којима преовлађују изразито ниске температуре до 	 2,00.
			Члан 13.
			Припаднику Војске Србије и других снага одбране припада дневна накнада за исхрану и накнада за реализацију осталих елемената логистичке одрживости, уколико бесплатна исхрана и остали елементи логистичке одрживости нису обезбеђени у оквиру капацитета Војске Србије и других снага одбране или по основу међународног уговора и другог акта који регулише учешће Војске Србије и других снага одбране у мултинационалној операцији.
			Члан 14.
			Коефицијент из члана 11. став 3. и члана 12. став 3. и накнаде из члана 13. ове уредбе за сваку мултинационалну операцију одређује министар одбране на предлог надлежне организационе јединице Министарства одбране и Војске Србије уз претходно прибављено мишљење надлежног министарства и другог органа државне управе, ако у мултинационалној операцији учествују друге снаге одбране.
			Члан 15.
			Припаднику Војске Србије и других снага одбране пре упућивања у мултинационалну операцију исплаћује се аконтација у висини 50% месечног износа накнада из члана 2. тач. 1)–3) ове уредбе, а обуставља се од првог месечног износа накнада исплаћених у пуном износу. 
			Накнаде из члана 2. тачка 4) ове уредбе исплаћује се до десетог у месецу за претходни месец, у складу са бројем дана проведених у мултинационалној операцији у месецу на који се накнада односи.
			III. ЗАВРШНЕ ОДРЕДБЕ
			Члан 16.
			Даном ступања на снагу ове уредбе престаје да важи Уредба о основима и мерилима за увећање плате и друга новчана примања припадника Војске Србије и других снага одбране за време учешћа у мултинационалним операцијама ван граница Републике Србије („Службени гласник РСˮ, број 27/11).
			Члан 17.
			Ова уредба ступа на снагу осмог дана од дана објављивања у „Службеном гласнику Републике Србијеˮ.
			05 број 110-11037/2019
			У Београду, 7. новембра 2019. године
			Влада
			Први потпредседник Владе,
			Ивица Дачић, с.р.
	

