





На
основу члана 7. тачка 4. Закона о одбрани („Службени гласник Републике Србије“,
бр. 45/91 и 58/91),

Влада
Републике Србије, доноси



УРЕДБУ

 
o 
судовима части за резервне војне старешине

„Службени
гласник РС”, број 18 од 4. априла 1992.



I.
ОПШТЕ ОДРЕДБЕ



Члан
1.

Резервни официри,
млађи официри и војни службеници (у даљем тексту: резервне војне старешине)
одговарају пред судовима части за резервне официре, млађе официре и војне
службенике (у даљем тексту: судови части) за преступе учињене ван војне службе којима
се штети углед или грубо занемарује дужност резервног војног старешине.

Судови части су
првостепени и Виши суд части.

Првостепени судови
части оснивају се за подручја више општина, и то:

1. за општине:
Барајево, Бождовац, Врачар, Гроцка, Звездара, Земун, Лазаревац, Младеновац,
Нови Београд, Обреновац, Палилула, Раковица, Савски венац, Сопот, Стари град,
Чукарица, Ваљево, Лајковац, Љиг, Мионица, Осечина, Уб, Богатић, Бладимирци,
Коцељева, Крупањ, Лозница, Љубовија, Мали Зворник, Шабац, са седиштем у Београду;

2. за општине:
Велика Плана, Смедерево, Смедеревска Паланка, Велико Градиште, Голубац, Жабари,
Жагубица, Кучево, Мало Црниће, Петровац, Пожаревац, Аранђеловац, Баточина,
Деспотовац, Кнић, Крагујевац, Лапово, Параћин, Рача, Рековац, Светозарево, Свилајнац,
Топола, Ћуприја, са седиштем у Крагујевцу;

3. за општине:
Ариље, Бајина Башта, Косјерић, Нова Варош, Пожега, Прибој, Пријепоље, Сјеница,
Ужице, Чајетина, Горњи Милановац, Ивањица, Лучани, Чачак, Врњачка Бања,
Краљево, Нови Пазар, Рашка, Тутин, Александровац, Брус, Варварин, Крушевац,
Трстеник, Ћићевац, са седиштем у Ужицу;

4. за општине:
Алексинац, Бабушница, Бела Паланка, Блаце, Гаџин Хан, Димитровград, Дољевац,
Житорађе, Куршумлија, Мерошина, Ниш, Пирот, Прокупље, Сокобања, Сврљиг, Бојник,
Босилеград, Бујановац, Владичин Хан, Власотинце, Врање, Лебане, Лесковац,
Медвеђа, Прешево, Сурдулица, Трговиште, Црна Трава, Бољевац, Бор, Зајечар,
Кладово, Књажевац, Мајданпек, Неготин, Ражањ, са седиштем у Нишу;

5. за општине:
Алибунар, Бела Црква, Вршац, Житиште, Зрењанин, Кикинда, Ковачица, Ковин, Нова
Црња, Нови Бечеј, Нови Кнежевац, Опово, Панчево, Пландиште, Сечањ, Чока, Ада,
Апатин, Бач, Бачка Паланка, Бачка Топола, Бачки Петровац, Беочин, Бечеј, Врбас,
Жабаљ, Кањижа, Кула, Мали Иђош, Нови Сад, Оџаци, Сента, Сомбор, Србобран,
Сремски Карловци, Суботица, Темерин, Тител, Ириг, Инђија, Пећинци, Рума,
Сремска Митровица, Стара Пазова, Шид, са седиштем у Новом Саду;

6. за општине:
Витина, Вучитрн, Глоговац, Гњилане, Звечан, Зубин Поток, Качаник, Косово Поље,
Косовска Каменица, Косовска Митровица, Липљан, Ново Брдо, Обилић, Приштина,
Србица, Урошевац, Штимље, Штрпце, Гора, Дечани, Ђаковица, Исток, Клина, Опоље,
Ораховац, Пећ, Призрен, Сува Река, Подујево, Лепосавић, са седиштем у Приштини.

Виши суд части
Републике Србије (у даљем тексту: Виши суд части) оснива се за територију
Републике Србије, са седиштем у Београду.



Члан
2.

Првостепени суд
части има председника, заменика председника и 12 судија.

Виши суд части има
председника, заменика председника и девет судија.

При судовима части
постоји тужилац и три заменика.

Влада Републике
Србије именује и разрешава дужности председника, заменика председника и судије
у првостепеним судовима части и Вишем суду части и тужиоце и њихове заменике
при судовима части.

За председника,
заменика председника и судије суда части, као и тужиоца и његове заменике при
суду части, именују се резервне војне старешине и активна војна лица.

Лица из става 5.
овог члана потписују свечану изјаву резервне војне старешине.

„Изјављујем да ћу се
у свом раду придржавати устава и закона и савесно и одговорно обављати дужност
судије суда части (тужиоца при суду части) за резервне војне старешине”.

Функције
председника, заменика председника и судије суда части, као и тужиоца и његовог
заменика при суду части почасне су и трају две године.



Члан
3.

Секретаре судове
части одређује министар одбране Републике Србије.

За секретара суда
части може бити одређено лице које је дипломирани правник.

Секретар суда части
стара се о административним пословима у суду, вођењу уписника и именика по
предметима и руковању предмета.



Члан
4.

Суд части у већу
састављеном од три судије, од којих је један председник већа.

Виши суд части када
решава о захтеву за заштиту законитости против одлуке овог већа, доноси одлуку
у већу од пет судија који нису учествовали у доношењу одлуке против које је
покренут захтев за заштиту законитости.

Када решава по
уложеном ванредном правном леку министра одбране, Виши суд части доноси одлуку
у већу од пет судија.

Председник суда
части утврђује број већа суда части и одређује председнике већа.

Један од чланова
већа мора бити истог или вишег чина, односно класе, од чина, односно класе,
оптуженог о чијем се преступу расправља.

Секретар суда части
истовремено је секретар већа.



Члан
5.

Одлуке и други акти
судова части потврђују се печатом Министарства одбране, које обавља стручне
послове за потребе суда части.



Члан
6.

На унутрашњу
организацију и рад судова части сходно се примењују прописи о унутрашњем
пословању и раду редовних судова, ако овом уредбом није другачије уређено.



II.
ПОКРЕТАЊЕ И ВОЂЕЊЕ ПОСТУПКА



Члан
7.

Кад штабови
територијалне одбране, органи Савеза резервних војних старешина и предузећа и
друге организације и заједнице сазнају да је резервни војни старешина учинио
преступ, о том обавештавају управу за одбрану у саставу Министарстава одбране
(у даљем тексту: управа за одбрану) у чијем се седишту налази првостепени суд
части, ради покретања извиђања.



Члан
8.

Извиђај се покреће
решењем начелника управе за одбрану у чијем се седишту налази првостепени суд
части, којим се одређује и лице која ће водити извиђај. Ово лице мора бити
резервни војни старешина одговарајућег чина, а по правилу је дипломирани
правник.

Списак лица за
вођење извиђаја, као и браниоца по службеној дужности, утврђује начелник управе
из става 1. овог члана по прибављеном мишљењу општинског, односно градског
органа организације Савеза резервних војних старешина и председника
првостепеног суда части.



Члан
9.

Лице одређено за
вођење извиђаја саслушава учиниоца преступа и сведоке, прикупља податке од
организације Савеза резервних војних старешина и друге податке и доказе о
учиниоцу преступа ради утврђивања чињеничног стања.



Члан
10.

Извиђај се сматра
хитним и мора се завршити у року од 30 дана рачунајући од дана када је покренут.
Овај рок може из оправданих разлога продужити начелник управе за одбрану који
је покренуо извиђај највише за 30 дана.



Члан
11.

По завршеном
извиђају доставља се извиђајни материјал начелнику управе за одбрану који је
покренуо извиђај и који зависно од резултата извиђаја, обуставља даље вођење
поступка ако нађе да нема преступа или да учинилац није одговоран за преступ,
односно да постоје други основи којима се искључује одговорност.

Решење о обустављању
поступка доставља се органу односно организацији која је предложила покретање
извиђаја о учињеном преступу резервног војног старешине.



Члан
12.

Ако се ради о
преступу из члана 197. тачка 1), 2) и 3) Закона о служби у оружаним снагама
(„Службени лист СФРЈ”, бр. 7/85, 20/89, 40/89 и 26/90), начелник управе
надлежан за покретање извиђаја неће покренути извиђај већ ће правоснажну
пресуду, односно решење прекршајног органа или одлуку којом је изречена
дисциплинска мера престанка радног односа, доставити министру одбране са
предлогом за доношење решења о стављању учиниоца преступа под суд части.



Члан
13.

Ако начелник управе
за одбрану сматра, на основу извиђајног материјала, да је учињен преступ и да
је учинилац за преступ одговоран, доставља министру одбране предмет са
предлогом за доношење решења о стављању учиниоца преступа под суд части.

Пре доношења решења
о стављању учиниоца преступа под суд части прибавља се мишљење одговарајућег
републичког органа организације Савеза резервних војних старешина Републике
Србије.



Члан
14.

Уколико оцени да је
учињен преступ и да је учинилац за преступ одговоран, министар одбране доноси
решење о стављању учиниоца преступа под суд части ради подношења оптуженог
предлога.

Тужилац је дужан да
поднесе оптужни предлог надлежном суду части у року од осам дана од дана
пријема предмета, односно да у том року затражи допуну извиђаја.



Члан
15.

Када суд части прими
оптужни предмет, председник првостепеног суда, доставља оптужни предлог
оптуженом и одређује дан претреса, ако утврди да извиђај не треба допуњавати.



Члан
16.

Тужилац при Вишем
суду части може поднети захтев за заштиту законитости пред тим судом.



Члан
17.

Првостепени суд
части доставља правоснажну одлуку суда части о казни губитка чина, односно
класе резервног војног старешине, са свим списима предмета Министарству одбране
ради прибављања одобрења за извршење казне.



Члан
18.

Правоснажну и
извршну одлуку првостепени суд части доставља:

а) надлежном органу
у чијој се евиденцији води осуђени резервни војни старешина;

б) Министарству
одбране;

в) одговарајућој
организацији Савеза резервних војних старешина у којој се осуђени резервни
војни старешина води у евиденцији.



Члан
19.

Стручни послови за
првостепене судове части обављају управе за одбрану у којима је седиште суда
части.

Стручне послове за
Виши суд части обавља Министарство одбране.

Средства за рад
судова части обезбеђују се у оквиру средстава за рад Министарства одбране.



III.
ТРОШКОВИ ПОСТУПКА



Члан
20.

Председнику,
заменику председника и судијама суда части и тужиоцу и његовим заменицима при
суду части, као и браниоцу одређеном по службеној дужности, припада накнада
путних трошкова, трошкова за исхрану и преноћиште (дневница), накнада изгубљене
зараде и награда због вршења дужности у поступку пред судом части.

На накнаде и награде
из става 1. овог члана примењују се одредбе републичког прописа који утврђује
накнаде и награде судија поротника редовних судова.



IV.
ПОСТУПАК ЗА УБЛАЖАВАЊЕ ИЛИ ОПРОШТАЈ ДИСЦИПЛИНСКЕ МЕРЕ И КАЗНЕ



Члан
21.

Поступак за
ублажавање или опроштај дисциплинске мере и казне може се покренути по предлогу
Министарства одбране и војно-територијалног органа, односно одговарајућег
органа организације Савеза резервних војних старешина.



Члан
22.

Предлог за
ублажавање или опроштај дисциплинске мере и казне доставља се министру одбране.
Уз предлог се достављају подаци о осуђеном, а нарочито подаци о његовом владању
после изречене дисциплинске мере, односно казне.

Ако нађе да нема
места ублажавању или опроштају дисциплинске мере, одосно казне, министар одбране
обуставиће поступак, а уколико сматра да би предлог требало потпуно или
делимично уважити, доставиће предмет са својим мишљењем Савезном секретаријату
за народну одбрану.



Члан
23.

Молбу за ублажење
или опроштај дисциплинске мере, односно казне може поднети само осуђени. Молба
се подноси начелнику управе за одбрану из члана 8. ове уредбе.

Молба се може поново
поднети кад протекне једна година од дана када је донета одлука по раније
поднетој молби за ублажење или опроштај дисциплинске мере, односно казне. Када
прими молбу, начелник управе из члана 8. ове уредбе прибавља податке о
осуђеном, а нарочито податке о његовом владању после изречене дисциплинске
мере, односно казне и доставља молбу са прикупљеним подацима и својим мишљењем
министру одбране.

Министар одбране кад
прими молбу осуђеног са осталим списима предмета покреће поступак према члану
21. ове уредбе.



V.
ЕВИДЕНЦИЈА ПРЕДМЕТА У СУДОВИМА ЧАСТИ



Члан
24.

Списи предмета суда
части и тужиоца при суду части чувају се у архиви управе за одбрану из члана 8.
ове уредбе, 10 година по истеку календарске године у којој је донета
правоснажна пресуда. Изузетно, списи предмета у којима је правоснажном пресудом
изречена казна губитка чина, односно класе, чувају се трајно.



Члан
25.

У првостепеном суду
части воде се следеће евиденционе књиге:

1) уписник
првостепеног суда части (ПСЧ–1);

2) уписник тужиоца
при првостепеном суду части (ПСЧ–2);

3) регистар осуђених
лица (ПСЧ-3).

У вишем суду части
воде се следеће евиденционе књиге:

1) уписник Вишег
суда части (ВСЧ-1);

2) уписник тужиоца
при Вишем суду части (ВСЧ-2).

Евиденционе књиге из
ст. 1. и 2. овог члана чувају се трајно.

Књиге из ст. 1. и 2.
овог члана саставни су део ове уредбе.



VI.
ЗАВРШНЕ ОДРЕДБЕ



Члан
26.

Предмети, архива и
други регистратурски материјал судова части за резервне војне старешине
образованих на основу закона из члана 123. тачка 6. Закона о одбрани преноси се
управама за одбрану у саставу Министарства одбране, и то:

1) првостепених
судова части у Београду и Ваљеву – Управи за одбрану у Београду;

2) првостепених
судова части у Нишу, Зајечару и Лесковцу – Управи за одбрану у Нишу;

3) првостепених
судова части у Ужицу и Краљеву – Управи за одбрану у Ужицу;

4) првостепених
судова части у Крагујевцу и Смедереву – Управи за одбрану у Крагујевцу;

5) првостепених
судова части у Аутономној Покрајини Војводини – Управи за одбрану у Новом Саду;

6) првостепених
судова части у Аутономној Покрајини Косово и Метохија – Управи за одбрану у
Приштини;

7) виших судова
части у Приштини и Новом Саду – Министарству одбране у његовом седишту.



Члан
27.

Ова уредба ступа на
снагу осмог дана од дана објављивања у „Службеном гласнику Републике Србије”.





Број 05-012-2649

У Београду, 25.
марта 1992. године


Влада Републике
Србије

Потпредседник,

др 
Небојша Маљковић,
с. р.


	
	
	
	
	
	
	
	
	
	



