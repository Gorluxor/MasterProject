


	
	Zakon



	
			На основу члана 15а став 3. Закона о ваздушном саобраћају („Службени гласник РС”, бр. 73/10, 57/11, 93/12, 45/15, 66/15 – др. закон и 83/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о начину рада Националног комитета за безбедност у ваздухопловству
			"Службени гласник РС", број 36 од 24. маја 
			2019.
			Члан 1.
			Овом уредбом се ближе уређује начин рада Националног комитета за безбедност у ваздухопловству (у даљем тексту: Комитет).
			Члан 2.
			Ради усклађивања деловања органа, организација и ваздухопловних субјеката који су одговорни за безбедност у ваздухопловству и давања препорука како да се она побољша, Влада образује Национални комитет за безбедност у ваздухопловству, као повремено радно тело Владе, у складу са законом.
			Национални комитет за безбедност у ваздухопловству координира припрему и израду предлога Националног програма безбедности у цивилном ваздухопловству, у складу са законом.
			Члан 3.
			Комитет одржава састанке најмање једном у три месеца, a по потреби и чешће.
			Састанци се могу одржавати коришћењем конференцијске везе.
			Члан 4.
			Позив за састанак доставља се сваком члану Комитета најкасније два дана пре дана одржавања састанка.
			Кворум за састанак чини обична већина чланова Комитета.
			Члан 5.
			Комитет доноси одлуке и закључке.
			Комитет доноси одлуке када обавља послове које му је одредила Влада.
			Када не доноси одлуке, Комитет доноси закључке.
			Члан 6.
			Комитет доноси одлуке једногласно.
			Комитет доноси закључке обичном већином присутних чланова Комитета.
			Члан 7.
			Ова уредба ступа на снагу осмог дана од дана објављивања у „Службеном гласнику Републике Србијеˮ.
			05 број 110-3852/2019
			У Београду, 23. маја 2019. године
			Влада
			Председник,
			Ана Брнабић, с.р.
	

