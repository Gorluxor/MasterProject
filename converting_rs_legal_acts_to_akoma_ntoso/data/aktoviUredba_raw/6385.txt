


	
	Zakon


	
				На основу члана 33. став 3. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				УРЕДБУ
				o саставу и начину рада Националног ваздухопловног комитета
				"Службени гласник РС", број 108 од 1. децембра 
				2017.
				Члан 1.
				Овом уредбом се прописује састав и начин рада Националног ваздухопловног комитета.
				Члан 2.
				Ради ефикасног управљања ваздушним простором на стратешком нивоу, основан је Национални ваздухопловни комитет (у даљем тексту: Комитет), у чији састав су именовани представници министарства надлежног за послове саобраћаја, министарства надлежног за послове одбране, министарства надлежног за унутрашње послове, министарства надлежног за спољне послове, министарства надлежног за послове заштите животне средине, представници Војске Србије и Директората цивилног ваздухопловства Републике Србије.
				Члан 3.
				У циљу ефикасног обављања одређених задатака, Комитет може образовати сталне или повремене стручне тимове.
				Члан 4.
				За потребе ефикасног управљања ваздушним простором на стратешком нивоу, као и задатака који су му одређени актом о образовању, Комитет се консултује са стручним тимовима.
				Стручни тимови могу бити састављени од експерата који нису чланови Комитета, зависно од предметне материје.
				Стручни тим припрема мишљење о предмету и доставља га председнику Комитета у дефинисаном року.
				Члан 5.
				Задаци које Комитет даје стручним тимовима могу бити постављени од стране чланова Комитета (интерна питања) или од стране других националних или међународних организација (екстерна питања).
				Интерна питања се прослеђују одговарајућем стручном тиму на мишљење.
				Екстерна питања се прослеђују стручном тиму, уз додатно мишљење Комитета o предмету.
				Члан 6.
				Комитет заседа најмање једном у три месеца.
				Кворум за састанак Комитета чини обична већина чланова.
				Комитет може, по потреби, да сазове састанак како би се размотрило мишљење стручног тима по одређеном питању, како би се постигао консензус уколико је могуће и пронашло решење, уважавајући ставове свих интересних страна.
				Члан 7.
				Комитет доноси одлуке и закључке једногласно.
				Комитет доноси одлуке о поступању када обавља задатке који су му одређени актом о образовању. 
				Када не доноси одлуке, Комитет доноси закључке.
				Члан 8.
				Ова уредба ступа на снагу осмог дана од објављивања у „Службеном гласнику Републике Србије”.
				05 број 110-11667/2017
				У Београду, 29. новембра 2017. године
				Влада
				Председник,
				Ана Брнабић, с.р.
	

