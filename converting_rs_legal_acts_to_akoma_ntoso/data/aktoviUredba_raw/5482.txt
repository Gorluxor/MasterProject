


	
	Zakon



	
			Редакцијски пречишћен текст
			
			
			На основу члана 8. Закона о буџету Републике Србије за 2019. годину („Службени гласник РС”, број 95/18) и члана 42. став 1. Закона о Влади („Службени  гласник РС”, бр. 55/05, 71/05 ‒ исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о утврђивању Програма подршке малим 
			и средњим предузећима за набавку опреме у 2019. години
			"Службени гласник РС", бр. 3 од 18. јануара 2019, 
			38 од 31. маја 2019, 75 од 23. октобра 2019.
			*Службени гласник РС, број 75/2019
			Члан 1.
			Овом уредбом утврђује се Програм подршке малим предузећима за набавку опреме у 2019. години, који је одштампан уз ову уредбу и чини њен саставни део.
			Члан 2.
			Средства за спровођење ове уредбе обезбеђена су чланом 8. Закона о буџету Републике Србије за 2019. годину.
			Члан 3.
			Ова уредба ступа на снагу наредног дана од дана објављивања у „Службеном гласнику Републике Србије”.
			05 број 110-12798/2018
			У Београду, 18. јануара 2018. године
			Влада
			Председник,
			Ана Брнабић, с.р.
			ПРОГРАМПОДРШКЕ МАЛИМ И 
			СРЕДЊИМ ПРЕДУЗЕЋИМА ЗА НАБАВКУ ОПРЕМЕ У 2019. ГОДИНИ
			*Службени гласник РС, број 75/2019
			1. ПРЕДМЕТ
			Законом о буџету Републике Србије за 
			2019. годину („Службени гласник РС”, бр. 95/18 и 72/19), у оквиру 
			Раздела 21 – Министарство привреде, Главa 21.0, Програм 1509 – 
			Подстицаји развоју конкурентности привреде, Функција 410 – Општи 
			економски и комерцијални послови и послови по питању рада, Пројекат 
			4002 – Подршка развоју предузетништва, Економска класификација 451 – 
			Субвенције јавним нефинансијским предузећима и организацијама, 
			опредељена су средства у износу од 2.900.000.000,00 динара, намењена 
			за реализацију пројекта подршке развоју предузетништва. Од наведених 
			средстава, 2.200.000.000,00 динара намењено је за спровођење 
			Програма подршке малим и средњим предузећима за набавку опреме у 
			2019. години (у даљем тексту: програм).
			Неутрошена средства која ће бити утврђена извештајем Развојне агенције Србије о реализацији Програма из 2018. године, а која су пренета Развојној агенцији Србије у складу са Уредбом о утврђивању програма подршке малим предузећима за набавку опреме у 2018. години („Службени гласник РС”, бр. 14/18 и 78/18), користиће се у 2019. години за субвенционисање набавке опреме малим предузећима у складу са овим програмом. 
			Средства за реализацију овог програма представљају de minimis државну помоћ у складу са чл. 95–97. Уредбе о правилима за доделу државне помоћи („Службени гласник РС”, бр. 13/10, 100/11, 91/12, 37/13, 97/13 и 119/14). Подстицаји који се додељују на основу овог програма представљају наменска бесповратна средства, субвенцију, која су, као таква, изузета од принудне наплате, сходно члану 48. Закона о платном промету („Службени лист СРЈ”, бр. 3/02 и 5/03 и „ Службени гласник РС”, бр. 43/04, 62/06, 111/09 – др. закон, 31/11 и 139/14 – др. закон).
			Програмом се утврђују циљеви, намена средстава, начин реализације и праћење реализације Програма.
			Програм спроводи Министарство привреде (у даљем тексту: Министарство) у сарадњи са Развојном агенцијом Србије (у даљем тексту: Развојна агенција) и одабраним пословним банкама и лизинг компанијама.
			*Службени гласник РС, број 75/2019
			2. ЦИЉЕВИ
			Циљ Програма јесте јачање конкурентности привредних субјеката, унапређење њиховог пословања и интернационализације, као и креирање нових радних места кроз инвестиције у опрему.
			Специфични циљеви Програма су:
			1) унапређење технолошких процеса производње;
			2) побољшање конкурентности произвођача;
			3) повећање вредности и обима промета;
			4) подстицање заштите животне средине;
			5) смањење ризика финансирања набавке производне опреме;
			6) смањење трошкова финансирања производне опреме кроз ниже каматне стопе и/или накнаде;
			7) повећавање понуде дугорочних извора финансирања;
			8) промовисање залоге на опреми, као примарног и довољног средства обезбеђења кредита;
			9) побољшање кредитне понуде банака и лизинг компанија за финансирање набавке производне опреме;
			10) јачање партнерства између банака, лизинг компанија и јавног сектора у унапређењу извора финансирања.
			3. НАМЕНА СРЕДСТАВА
			Средства опредељена Програмом намењена су за суфинансирање набавке нове производне опреме и опреме директно укључене у процес производње размењивих добара (у даљем тексту: производне опреме) и извођење грађевинских радова , и то:
			1) производне опреме и/или машина;
			2) транспортно-манипулативних средстава укључених у процес производње и унутрашњег транспорта;
			3) делова, специјализованих алата за машине или других капиталних добара;
			4) грађевинске механизације за потребе обављања грађевинских радова.
			Такође 
			средства се могу користити и за машине и опрему за унапређење 
			енергетске ефикасности и еколошких аспеката сопствене производње.
			Опрема која је предмет Програма, односно за чију се набавку додељују бесповратна средства, не може бити купљена од физичког лица, осим ако је продавац опреме предузетник.
			Опрема не сме да буде испоручена нити плаћена делимично или у целости пре датума доношења одлуке о додели бесповратних средстава.
			Средства за реализацију Програма се не могу користити за:
			1) порез на додату вредност (у даљем тексту: ПДВ);
			2) покривање трошкова који су у вези са набавком опреме као што су: царински и административни трошкови, трошкови транспорта, шпедиције, складиштења и манипулације, монтаже и инсталирања опреме, обуке и др.;
			3) покривање трошкова који су у вези са одобравањем и спровођењем банкарског кредита, односно финансијског лизинга, као што су трошкови: обраде захтева, камате, трошак кредитног бироа за корисника, уписа залоге у Агенцији за привредне регистре (у даљем тексту: АПР), осигурања покретности, курсних разликa и сл.;
			4) рефундацију средстава за већ набављену (авансирану, плаћену или испоручену) опрему;
			5) зајмове и рате за отплату кредита, као и за репрограм кредитa;
			6) остале трошкове који нису у складу са наменом Програма.
			*Службени гласник РС, број 
			75/2019
			4. ФИНАНСИЈСКИ ОКВИР
			Привредни субјекти који испуне услове Програма и којима банке/лизинг компаније укључене у реализацију Програма, условно одобре кредит, односно финансирање могу остварити право на суфинансирање до 25% нето вредности набавке производне опреме.
			Привредни субјект је у обавези да обезбеди учешће у висини 5% нето вредности производне опреме, док ће се преосталих 70% нето вредности производне опреме обезбедити из кредита пословних банака или финансијског лизинга лизинг компанија укључених у спровођење овог програма.
			Износ одобрене бесповратне помоћи у висини до 25% од нето вредности производне опреме не може бити мањи од 500.000,00 динара, нити већи од 5.000.000,00 динара. 
			Нето вредност је набавна цена опреме исказана у профактури/предрачуну/предуговору/пoнуди, која не укључује ПДВ, трошкове транспорта, као ни било које друге трошкове који су у вези са набавком и пуштањем опреме у рад.
			Набавна цена опреме на профактури/предрачуну/предуговору/понуди домаћих добављача мора бити исказана у динарима. У случају набавке производне опреме из иностранства, нето вредност исказана у страној валути на профактури/предрачуну/предуговору, прерачунава се према средњем курсу Народне банке Србије на дан издавања профактуре. 
			Све евентуалне касније настале негативне курсне разлике у случају набавке опреме из иностранства сноси подносилац захтева.
			4.1. Банке
			У случају да је укупна нето вредност производне опреме виша од 20.000.000,00 динара, корисник може да финансира разлику већим сопственим учешћем или да за овај износ увећа кредитни захтев код банке.
			Привредни субјекти морају и да обезбеде средства у висини ПДВ исказаног по профактури. 
			Банке могу увећати износ кредита у висини ПДВ на захтев привредног субјекта.
			Корисник средстава има забрану отуђења опреме две године од дана закључења уговора са Развојном агенцијом, што контролишу банкa и Развојна агенција и извештавају Министарство.
			4.2. Лизинг компанијa
			У случају да је укупна нето вредност производне опреме виша од 20.000.000,00 динара, корисник може, поред могућности из пододељка 4.1 став 1. овог програма, да финансира разлику већим сопственим учешћем или да за овај износ увећа захтев за финансијски лизинг код лизинг компаније.
			Привредни субјекти морају и да обезбеде средства у висини ПДВ исказаног по профактури.
			Лизинг компанија може укључити финансирање ПДВ, на захтев привредног субјекта.
			У складу са Законом о финансијском лизингу („Службени гласник РС”, бр. 55/03, 61/05, 31/11, 99/11 – др. закон и 99/11 – др. закон), до измирења укупних обавеза по уговору о финансијском лизингу, власник предмета лизинга је лизинг компанија. По измирењу наведених обавеза, корисник средстава постаје власник предмета лизинга. 
			Корисник средстава има забрану да отуђи производну опрему најмање две године од дана закључења уговора о додели бесповратних средстава са Развојном агенцијом, без обзира на могућност превремене отплате лизинг уговора, што контролише лизинг компанија и Развојна агенција, које о томе извештавају Министарство.
			5. ПРАВИЛА И ПОСТУПАК ДОДЕЛЕ БЕСПОВРАТНИХ СРЕДСТАВА ПО ПРОГРАМУ
			5.1. Корисници бесповратних средстава
			Право да се пријаве на конкурс за доделу бесповратних средстава имају:
			1) правна 
			лица, регистрована у АПР као привредна друштва или задруге, која су 
			разврстана на микро, мала и средња правна лица у складу са Законом о 
			рачуноводству („Службени гласник РС”, бр. 62/13 и 30/18) према 
			финансијским извештајима за 2017. годину, као и
			2) предузетници регистровани у АПР.
			Услов да задруга користи средства Програма јесте да је задруга ускладила своја акта, органе и пословање са Законом о задругама („Службени гласник РС”, број 112/15) и да се подвргла задружној ревизији у последње две године.
			*Службени гласник РС, број 
			75/2019
			5.2. Услови које морају да испуне подносиоци пријаве за доделу бесповратних средстава
			1) да су поднели једној од банака или лизинг компанија укључених у реализацију овог програма:
			– попуњен захтев за доделу бесповратних средстава са потребном документацијом којом доказују услове из овог одељка,
			– профактуру/предрачун/предуговор/понуду не старију од дана објављивања јавног позива,
			– слику опреме са профактуре,
			– за привредне субјекте који обављају производну/грађевинску делатност, а код АПР имају регистровану шифру делатности различиту од производне/грађевинске, доставити слике погона, постојећих машина или механизације као и картице основних средстава за њих, три фактуре за испоручену робу или радове из претходног периода;
			2) да су уписани у регистар АПР најкасније 31. децембра 2017. године;
			3) да нису 
			разврстани као велико правно лице у складу са Законом о 
			рачуноводству према финансијским извештајима за 2017. годину;
			4) да над њима није покренут стечајни поступак или поступак ликвидације;
			5) да су измирили доспеле обавезе јавних прихода;
			6) да су у већинском приватном власништву; 
			7) да нису у групи повезаних лица у којој 
			су неки од чланова велика правна лица;
			8) сврха и намена инвестирања у производну опрему су у складу са природом делатности субјекта;
			9) да су привредна друштва, задруге и предузетници, према евиденцији Централног регистра обавезног социјалног осигурања о броју радника на дан 30. децембра 2018. године имали најмање једног запосленог на неодређено време, односно да је предузетник као оснивач био обвезник доприноса по основу обављања самосталне делатности или по било којој другој основи;
			10) да не обављају делатности у следећим секторима:
			– примарна пољопривредна производња. Примарна пољопривредна производња, између осталог, у смислу овог програма, обухвата гајење биљних култура и домаћих животиња и остале намене у непосредној вези са гајењем биљака и животиња, као и чување и складиштење (није искључена набавка опреме за обављање делатности  паковања, сортирања, прераде и замрзавања нпр. хладњаче или сушаре),
			– извођење грађевинских радова од стране привредних субјеката који не поседују своју грађевинску оперативу потребну за извођење радова (производња грађевинских производа је дозвољена),
			– саобраћај и транспорт,
			– производња дуванских производа,
			– било који облик трговинске, туристичке или угоститељске делатности, изузев пекара са индустријском производњом и продајом, и услуга кетеринга,
			– штампање и умножавање аудио и видео записа, изузев штампарских услуга,
			– услужне делатности (укључујући између осталог и консултантске, маркетиншке, рачуноводствене и услуге истраживања тржишта као и остале услуге информационе технологије, производње и емитовања дигиталног медијског садржаја, осим рециклаже),
			– организовање игара на срећу, лутрија и сличних делатности,
			– производња и продаја оружја и војне опреме,
			– производња и промет нафте и нафтних деривата,
			– производња челика и синтетичких влакана и вађење угља,
			– производња и промет било ког производа или активности, које се према домаћим прописима или међународним конвенцијама и споразумима, сматрају забрањеним.
			Средства по овом програму не могу се користити ни за пројекте привредних субјеката у другим делатностима, ако не доприносе остваривању специфичних циљева Програма. Средства Програма се не могу користити за набавку опреме коју подносилац захтева за доделу бесповратних средстава производи, као ни у случају да је привредни субјект био корисник бесповратних средстава из ранијих година, а није испоштовао преузете обавезе;
			11) да нису у тешкоћама према следећој дефиницији:
			Привредни субјект у тешкоћама је привредни субјект који није способан да сопственим средствима, средствима својих власника/акционара или поверилаца или средствима из других извора на тржишту спречи губитке и који би, без интервенције државе, краткорочно или средњорочно, угрозили његов опстанак;
			Привредни субјект је у тешкоћама:
			– ако је одговорност за његове дугове ограничена, а изгубио је више од половине основног капитала, од чега је у последњих 12 месеци изгубио више од четвртине основног капитала;
			– ако најмање једно лице неограничено одговора за његове дугове, а у финансијским извештајима приказано је да је његов капитал смањен за више од половине, од чега је у последњих 12 месеци изгубљено више од четвртине капитала;
			– ако испуњава услове за отварање стечајног поступка;
			Привредни субјект је у тешкоћама и ако није испуњен ниједан услов из става 1. ове тачке, ако постоје очигледни показатељи који указују на то да је у тешкоћама, као што су: раст губитака, смањење укупног прихода, раст залиха, вишак капацитета, смањење новчаних токова, раст дуга, пораст трошкова камата и пад или нулта нето вредност имовине. У највећим тешкоћама је привредни субјект који је неспособан за плаћање (инсолвентан) или над којим је отворен стечајни поступак.
			Привредни субјект који је основан пре мање од три године не сматра се привредним субјектом у тешкоћама, изузев ако је реч о малом или средњем привредном субјекту који испуњава услове за отварање стечајног поступка;
			12) да у текућој фискалној години и у претходне две године (у 2017, 2018. и 2019. години) нису примили државну помоћ чија би висина заједно са траженим средствима прекорачила износ од 23 милиона динара.
			Средства по овом програму се могу одобрити искључиво уколико се на основу расположивих информација може закључити да подносилац захтева и сва повезана лица имају добру пословну репутацију. 
			*Службени гласник РС, број 
			75/2019
			5.3. Подношење захтева за доделу бесповратних средстава
			Министарство ће, након избора пословних банака и лизинг компанија за учешће у Програму, објавити јавни позив привредним субјектима за доделу бесповратних средстава у најмање једном листу који се дистрибуира на целој територији Републике Србије.
			Јавни позив, информација о начину спровођења Програма, конкурсна документација као и информација о условима изабраних банака и лизинг компанија, биће објављени на интернет страници Министарства: www.privreda.gov.rs и Развојне агенције: www.ras.gov.rs.
			Јавни позив је отворен док се средства из Програма не утроше.
			Захтев за доделу бесповратних средстава се подноси истовремено са захтевом за кредит или финансијски лизинг у експозитури/филијали једне од пословних банака или лизинг компанија које учествују у реализацији Програма и то достављањем попуњеног обрасца за пријаву, као и пратеће документације којом се доказује испуњеност услова из пододељака 5.1 и 5.2 овог програма.
			Банке и лизинг компаније ће примати искључиво захтеве привредних субјеката који задовољавају све услове Програма и који су предали неопходну конкурсну документацију. 
			Привредни субјекти могу поднети само један захтев за доделу бесповратних средстава за набавку опреме код једне банке или лизинг компаније. Други захтев за доделу бесповратних средстава и захтев за кредит код друге банке или захтев за финансирање код друге лизинг компаније биће узет у разматрање само ако је поднет након пријема одлуке да је привредном субјекту одбијен првобитан захтев.
			5.4. Поступак доделе бесповратних средстава
			Након пријема захтева за доделу бесповратних средстава и захтева за кредит или финансијски лизинг, банка, односно лизинг компанија оцењује поднети захтев за кредит односно финансијски лизинг привредног субјекта и доноси прелиминарну одлуку о прихватању или одбијању. 
			Информације о свим примљеним захтевима за доделом бесповратних средстава, са предлогом за одобрењем или одбијањем кредитног захтева, односно захтева за финансирањем уз образложење разлога одбијања и уз сву потребну документацију, пословна банка или лизинг компанија на недељном нивоу доставља Комисији за доделу бесповратних средстава, коју решењем, образује министар привреде.
			Комисија за доделу бесповратних средстава врши прегледање, контролу формалне исправности и доноси одлуке о прихватању захтева и додели бесповратних средства према редоследу пријема формално исправних захтева. Комисија одлучује о свим накнадним захтевима корисника за изменама услед наступања непланираних околности. Комисија основана по програму за ову годину одлучује о свим евентуалним захтевима са изменама услед наступања накнадних непланираних околности по Програму подршке малим предузећима за набавку опреме за 2017. и 2018. годину. 
			Критеријуми на основу којих Комисија врши контролу исправности захтева дефинисани су у пододељку 5.1 и 5.2 овог програма.
			Ради потпунијег сагледавања испуњености критеријума, Комисија за доделу бесповратних средстава може да затражи додатну документацију, појашњења предлога, и изврши накнадну верификацију поднете документације.
			Одлука о прихватању или одбијању захтева за доделом бесповратних средства се доставља Развојној агенцији и пословној банци или лизинг компанији код које је захтев поднет. Одлука о прихватању захтева и додели бесповратних средстава обавезно садржи обавештење корисника да му се додељује de minimis држaвна помоћ.
			У року од осам дана од дана пријема одлуке, Развојна агенција и пословна банка или лизинг компанија обавештавају привредни субјект и у року од 15 дана од дана достављања одлуке закључују уговор о додели бесповратних средстава, односно уговор о кредиту или финансијском лизингу за набавку опреме са привредним субјектом.
			Кандидати ће уз одлуку о додели бесповратних средстава добити четири примерака уговора о додели бесповратних средстава које ће, након потписивања, вратити Развојној агенцији. Датумом закључења уговора се сматра онај датум када је уговор потписан од стране директора агенције и заведен у Развојној агенцији. Привредни субјекти који нису потписали уговор о додели бесповратних средстава, у предвиђеном року, сматраће се да су одустали од додељених средстава. Уколико привредни субјект не потпише уговор о кредиту са банком, или уговор о финансијском лизингу са лизинг компанијом, уговор закључен са Развојном агенцијом сматра се ништавим.
			Уговор о додели бесповратних средстава нарочито садржи новчани износ који се додељује кориснику средстава, намене за које се средства додељују, начин преноса бесповратних средстава, обавезу корисника да уколико средства буџета не искористи наменски, мора да иста врати у складу са уговором, обавезу корисника да набавку и стављање у функцију  опреме оконча најкасније у року од шест месеци од закључења уговора о додели бесповратних средстава, као и временски оквир у ком привредни субјект опрему купљену уз подршку бесповратних средстава додељених из овог програма не сме да отуђи.
			Уз уговор се прилаже и бланко меница која служи као средство обезбеђења за доделу бесповратних средстава у случају да се утврди ненаменско трошење средстава или евентуалне злоупотребе.
			У року од пет дана од дана закључења уговора са банком, односно лизинг компанијом, привредни субјект дужан је да уплати уговорено учешће, односно учешће одређено у складу са одељком 4. Финансијски оквир.
			По закључењу уговора о додели бесповратних средстава, Развојна агенција ће, у року од 15 дана од дана уплате учешћа од стране привредних субјеката, пренети одобрена бесповратна средства на посебан, наменски рачун привредног субјекта.
			У случају кредита банке, корисник средстава дужан је да банци достави копију фактуре/уговора по којој је извршена набавка опреме, а банке су у обавези да копију исте проследе Министарству и Развојној агенцији. 
			У случају финансијског лизинга, лизинг компанија је у обавези да копију фактуре и уговора са корисником проследи Министарству и Развојној агенцији. 
			Након доношења Одлуке Комисије, опрема која је наведена у профактури као и добављач, не могу се мењати осим у посебно оправданим случајевима на образложен захтев клијента. У том случају Комисија може одобрити промену добављача или опреме, али не и функционалне намене опреме која је предмет кредитирања.
			5.5. Поступак по приговору
			Кандидати чије је захтеве Комисија одбила имају право на приговор у року од осам дана од дана пријема одлуке.
			Приговор се подноси министру привреде, непосредно или препорученом поштом, на адресу Министарство привреде, Кнеза Милоша 20, 11000 Београд.
			О приговору одлучује министар у року од 30 дана од дана пријема приговора.
			6. НАЧИН РЕАЛИЗАЦИЈЕ ПРОГРАМА
			6.1. Одабир банака и лизинг компанија за учешће у реализацији Програма 
			Министарство ће по усвајању Програма расписати јавни позив за учешће пословних банака и лизинг компанија у реализацији овог програма.
			Министарство ће објавити јавни позив у најмање једном листу који се дистрибуира на целој територији Републике Србије. Јавни позив и конкурсна документација биће објављени на интернет страници Министарства: www.privreda.gov.rs и Развојне агенције: www.ras.gov.rs и упућени електронском поштом свим банкама и лизинг компанијама које послују у Републици Србији и које тренутно имају дозволу за рад Народне банке Србије.
			Јавним позивом ближе ће бити прописана документација коју банке и лизинг компаније достављају приликом подношења пријаве, као и рок за достављање понуда.
			Прегледање, контролу формалне исправности, оцењивање, рангирање захтева, као и доношење одлуке о избору пословних банака и лизинг компанија које ће учествовати у спровођењу Програма обавља Комисија за оцењивање и селекцију пријава банака и лизинг компанија, коју решењем, образује министар привреде.
			Ради потпунијег сагледавања квалитета предложене активности, Комисија за оцењивање и селекцију пријава банака и лизинг компанија може тражити додатна појашњења предлога и/или обавити интервју са банком или лизинг компанијом подносиоцем пријаве.
			Право учешћа на овом конкурсу имају све заинтересоване банке и лизинг компаније које испуњавају законом утврђене услове за обављање делатности на територији Републике Србије.
			Обавезујући услови за све банке које су заинтересоване за учешће у реализацији Програма су да се кредити одобравају под следећим условима:
			– период почека – шест месеци;
			– примарно средство обезбеђења кредита је залога над купљеном опремом или на покретној имовини која није предмет куповине;
			– искључује се хипотека као средство обезбеђења осим ако се односи на хипотеку која је раније узета као обезбеђење по другом кредиту;
			– искључује се депозит као средство обезбеђења средстава (осим као привремено обезбеђење до тренутка успостављања залоге на опреми); 
			– искључује се забрана расподеле добити привредног субјекта до отплате кредита;
			– потенцијални трошкови и накнаде у укупном износу до 1%;
			– привредни субјекти могу отплатити кредит превремено у односу на рок који је дефинисан у уговору са банком, с тим да уколико превремену отплату изврше у току прве трећине трајања периода отплате, дужни су да врате целокупан износ одобрених бесповратних средстава.
			Неопходно је да следећи потенцијални трошкови и накнаде буду засебно исказани:
			– трошкови обраде кредита;
			– трошкови отварања и вођења наменског рачуна;
			– трошкови прибављања извештаја кредитног бироа;
			– трошкови меница;
			– трошкови овере заложне изјаве;
			– трошкови уписа покретне залоге у АПР;
			– остали, уколико су предвиђени.
			Обавезујући услови за све лизинг компаније које су заинтересоване за учешће у реализацији Програма су да се финансијски лизинг одобрава под следећим условима:
			– период почека – шест месеци;
			– примарна средства обезбеђења су менице привредног субјекта и пуно имовинско осигурање опреме – предмета лизинга, који остаје у власништву лизинг компаније до исплате укупног износа лизинг накнада дефинисаних уговором о финансијском лизингу;
			– право својине над предметом лизинга се преноси са лизинг компаније на привредни субјект истеком рока на који је закључен уговор и по извршеној исплати укупно уговореног износа лизинг накнаде (укупно уговорени износ лизинг накнада мора обухватати комплетну вредност предмета лизинга);
			– искључује се хипотека као могуће средство обезбеђења;
			– привредни субјекти могу отплатити средства финансијског лизинга превремено у односу на рок који је дефинисан у уговору са лизинг компанијом, с тим да уколико превремену отплату изврше у току прве трећине трајања уговора финансијском о лизингу, дужни су да врате целокупан износ одобрених бесповратних средстава.
			Неопходно је да следећи потенцијални трошкови и накнаде буду засебно исказани:
			– трошкови обраде захтева;
			– трошкови прибављања извештаја кредитног бироа;
			– трошкови меница;
			– трошкови уписа уговора у регистар финансијског лизинга у АПР;
			– остали, уколико су предвиђени.
			Критеријум за избор банке биће предложена висина каматне стопе за дефинисане рoчности наведене у Табели 1.
			
				
					
					
					
					
				
				
					
						
							Рочност
						
						
							Ефективна каматна стопа (ЕКС)
						
					
					
						
							Динарски
						
						
							Валутна клауз ула (ЕУР)
						
					
					
						
							фиксна
						
						
							варијабилна 
						
						
							фиксна
						
					
					
						
							1. 18 месеци
						
						
						
						
					
					
						
							2. 24 месеца
						
						
						
						
					
					
						
							3. 36 месеци
						
						
						
						
					
					
						
							4. 48 месеци
						
						
						
						
					
					
						
							5. 60 месеци
						
						
						
						
					
				
			
			Напомена: Банке које не буду доставиле понуду по свим наведеним критеријумима из Табеле 1, биће дисквалификоване. Уколико банка даје распон каматне стопе, за бодовање се узима највиша. За обрачун ефективне каматне стопе користити методологију дату Одлуком о условима и начину обрачуна ефективне каматне стопе и изгледу и садржини образаца који се уручују кориснику („Службени гласник РС”, бр. 65/11 и 62/18) без обзира да ли су корисници правна или физичка лица. У обрачун треба укључити све трошкове изузев трошкова процене и пуног имовинског осигурања на предмету залоге.  Обрачуната ефективна каматна стопа на дан одобравања и на дан исплате кредита клијенту могу бити веће од исказане ЕКС у Табели 1. само на основу урачунавања наведених трошкова.
			Критеријум за избор лизинг компаније биће предложена висина каматне стопе за дефинисане рочности у Табели 2.
			
				
					
					
					
					
				
				
					
						
							Рочност
						
						
							Ефективна каматна стопа (ЕКС)
						
					
					
						
							Динарски
						
						
							Валутна клаузула (ЕУР)
						
					
					
						
							фиксна
						
						
							варијабилна 
						
						
							фиксна
						
					
					
						
							1. 18 месеци
						
						
						
						
					
					
						
							2. 24 месеца
						
						
						
						
					
					
						
							3. 36 месеци
						
						
						
						
					
					
						
							4. 48 месеци
						
						
						
						
					
					
						
							5. 60 месеци
						
						
						
						
					
				
			
			Напомена: Лизинг компаније које не буду доставиле понуду по свим наведеним критеријумима из Табеле 2, биће дисквалификоване. Уколико лизинг компанија даје распон каматне стопе, за бодовање се узима највиша. За обрачун ефективне каматне стопе користити методологију дату Одлуком о условима и начину обрачуна ефективне каматне стопе и изгледу и садржини образаца који се уручују кориснику, без обзира да ли су корисници правна или физичка лица. У обрачун треба укључити све трошкове изузев трошкова процене и пуног имовинског осигурања на предмету залоге. Обрачуната ефективна каматна стопа на дан одобравања и на дан реализације лизинг уговора клијенту могу бити веће од исказане ЕКС у Табели 2. само на основу урачунавања наведених трошкова.
			Понуде ефективне каматне стопе свих банака се међусобно пореде и рангирају за исту рочност и валуту наведену у Табели 1.
			Понуде ефективне каматне стопе свих лизинг компанија се међусобно пореде и рангирају за исту рочност и валуту наведену у Табели 2. 
			Понуде банака и понуде лизинг компанија се посебно рангирају. 
			Сабирањем тако добијених рангова формира се коначна ранг листа на основу које Комисија за оцењивање и селекцију пријава банака, односно лизинг компанија, доноси Одлуку о избору банака и лизинг компанија.
			Право на учешће у реализацији програма имаће максимално шест најбоље рангираних банака и максимално две најбоље рангиране лизинг компаније.
			Кандидати чије је захтеве Комисија за оцењивање и селекцију пријава банака и лизинг компанија одбила имају право на приговор у року од осам дана од дана пријема одлуке.
			Приговор се подноси министру привреде, непосредно или препорученом поштом, на адресу Министарство привреде, Кнеза Милоша 20, 11000 Београд.
			О приговору одлучује министар привреде у року од 30 дана од дана пријема приговора.
			6.2. Уговор о реализацији програма
			По усвајању Програма Министарство ће потписати уговор о реализацији Програма са Развојном агенцијом, којим ће се на Развојну агенцију пренети обавеза закључивања уговора о коришћењу бесповратних средстава са привредним субјектима, пренос средстава на наменске рачуне привредних субјеката, другостепена контрола наменског коришћења бесповратних средстава, након пријема писаног обавештења банке или лизинг компаније о могућим неправилностима, као и контрола наменског коришћења бесповратних средстава код привредних субјеката који су превремено отплатили средства кредита код банке или средства финансијског лизинга.
			Министарство ће, по доношењу одлука о избору банака и лизинг компанија за учешће у реализацији Програма, потписати тројни уговор о његовој реализацији са Развојном агенцијом и сваком од изабраних банака, односно лизинг компанија. Уговорима ће на банке и лизинг компаније бити пренета обавеза прикупљања и обраде захтева привредних субјеката за доделу бесповратних средстава, наменске контроле и редовног извештавања Министарства и Развојне агенције о реализацији Програма, као и о евентуалним неправилностима и злоупотребама.
			Министарство ће, по закључењу уговора са Развојном агенцијом и банкама и лизинг компанијама, пренети целокупна средства за реализацију овог програма Развојној агенцији на подрачун за посебне намене група подрачуна 764 – Рачуни за посебне намене установа и других правних лица из области других делатности, код Управе за трезор, у складу са уговором о реализацији Програма.
			7. ПРАЋЕЊЕ РЕАЛИЗАЦИЈЕ ПРОГРАМА
			Надзор и контролу наменског коришћења средстава врше банке или лизинг компаније и Развојна агенција у сарадњи са Министарством. За кредите рочности 18 месеци и превремено отплаћене кредите Развојна агенција има обавезу да изврши теренску контролу две године од потписивања уговора о додели бесповратних средстава и о томе  достави извештај Министарству. Корисник средстава дужан је да Министарству, Развојној агенцији и Комисији за контролу државне помоћи, у циљу праћења коришћења средстава, омогући надзор у свакој фази реализације активности тако што ће у сваком моменту бити омогућена контрола реализације активности и увид у финансијску документацију.
			Развојна агенција ће по завршетку свих активности, а најкасније до 31. јануара 2020. године, доставити извештај о реализацији Програма Министарству, које ће га ради информисања доставити Влади.
			Развојна агенција ће неутрошена средства пренети у буџет Републике Србије, најкасније до 31. марта 2020. године, сем уколико Влада посебним актом не распореди средства за реализацију Програма за исте намене.
	

