


	
	Zakon


	
			На основу члана 104. став 3. Закона о основама система образовања и васпитања („Службени гласник РС”, број 88/17) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
			Влада доноси
			УРЕДБУ
			о критеријумима за доношење акта о мрежи јавних предшколских установа и акта о мрежи јавних основних школа
			"Службени гласник РС", број 21 од 19. марта 2018.
			Члан 1.
			Овом уредбом утврђују се критеријуми за доношење акта о мрежи јавних предшколских установа и акта о мрежи јавних основних школа, чији је оснивач Република Србија, аутономна покрајина или јединица локалне самоуправе.
			Предшколске установе и основне школе из става 1. овог члана оснивају се и просторно распоређују на начин који ће осигурати ширу доступност квалитетног предшколског васпитања и образовања и потпуни обухват ученика квалитетним основним образовањем и васпитањем. 
			Критеријуми за доношење акта о мрежи предшколских установа
			Члан 2.
			Број и просторни распоред предшколских установа из члана 1. ове уредбе, према врсти и структури, планира се актом о мрежи јавних предшколских установа.
			Акт о мрежи јавних предшколских установа обухвата јавне предшколске установе у свом седишту и ван седишта у издвојеном одељењу – објекту предшколске установе или другом простору, у складу са законом.
			Акт о мрежи јавних предшколских установа, уважавајући циљеве и принципе предшколског васпитања и образовања и потребу оптималног коришћења расположивих ресурса у установи и локалној заједници, доноси скупштина јединице локалне самоуправе, у складу са географским, демографским, културним, економским, еколошком и другим карактеристикама.
			Акт о мрежи јавних предшколских установа доноси се на основу следећих критеријума: 
			1) једнако право и доступност свих облика предшколског васпитања и образовања, без дискриминације и сегрегације по било ком основу;
			2) потпуни обухват деце одговарајућег узраста за похађање обавезног програма припреме детета пред полазак у школу (припремни предшколски програм) који траје најмање девет месеци;
			3) 70 % деце обухваћено предшколским васпитањем и образовањем, до 2025. године, у складу са Националним миленијумским циљевима развоја у Републици Србији и другим националним документима и потврђеним међународним конвенцијама; 
			4) најмање једна јавна предшколска установа у свакој јединици локалне самоуправе;
			5) целисходно формирање васпитних група, у складу са законом;
			6) исказане потребе породица за програмима предшколског васпитања и образовања, у различитом трајању (у целодневном, полудневном и вишедневном трајању) и другим облицима рада и услуга;
			7) уважавање специфичности локалне традиције, национално мешовитих подручја и подручја насељених националним мањинама, као и њиховог Уставом загарантованог права на предшколско васпитање и образовање на језику националне мањине. 
			Критеријуми за доношење акта о мрежи јавних основних школа
			Члан 3.
			Број и просторни распоред основних школа из члана 1. ове уредбе, према врсти и структури, уређује се актом о мрежи јавних основних школа.
			Акт о мрежи јавних основних школа обухвата установе у свом седишту и ван седишта, односно у другом објекту, организовањем издвојеног одељења установе, у складу са законом.
			Акт о мрежи јавних основних школа, уважавајући принципе једнаког права и доступности, ефикасности и ефективности, доноси скупштина јединице локалне самоуправе, у складу са географским, демографским, културним, економским, еколошком и другим карактеристикама.
			Акт о мрежи јавних основних школа доноси се на основу следећих критеријума: 
			1) једнако право и доступност и потпун обухват основним образовањем и васпитањем свих ученика без дискриминације и сегрегације по било ком основу; 
			2) доступност програма основног образовања одраслих, у складу са исказаним потребама за образовањем одраслих;
			3) постизање образовно-васпитних циљева, оптималним коришћењем расположивих ресурса;
			4) најмање једна јавна основна школа у јединици локалне самоуправе;
			5) дефинисано подручје школе од стране јединице локалне самоуправе са којег се уписују ученици, у складу са законом;
			6) јавна основна школа може бити основана као посебна установа, за најмање 480 ученика или 16 одељења;
			7) јавна основна школа може бити основана и за мање од 480 ученика, ако на удаљености до два километра не постоји друга основна школа (осим у јединицама локалне самоуправе које имају статус града);
			8) јавна основна школа може бити основана и за мање од 480 ученика, уколико се у њој настава изводи на језику и писму националне мањине, односно двојезично, на језику и писму националне мањине и на српском и ако на удаљености до два километра не постоји друга школа;
			9) уважавање специфичности локалне традиције, национално мешовитих подручја и подручја насељених националним мањинама, као и њиховог Уставом загарантованог права на образовање и васпитање на језику и писму националне мањине.
			Члан 4.
			Јединица локалне самоуправе дужна је да сачини елаборат, који садржи развојни план мреже израђен на основу тренда природног прираштаја деце и ученика, као и миграционих кретања у јединици локалне самоуправе и то: 
			− за јавне предшколске установе, за период од пет година;
			− за јавне основне школе за период од четири, односно осам година.
			Елаборат садржи податке о:
			1) укупном броју становника, броју и узрасту деце, односно ученика на одређеном подручју које је дефинисано од стране јединице локалне самоуправе, подручје школе; 
			2) специфичностима и величини терена, величини насеља, постојању подстандардних насеља, међусобној удаљености и саобраћајној повезаности насељених места, као и специфичностима брдско-планинских и приграничних подручја;
			3) нивоу економског развоја јединице локалне самоуправе;
			4) специфичностима локалне традиције, национално мешовитим подручјима и подручјима насељеним националним мањинама и нивоу развијености установа културе и спорта.
			Члан 5. 
			Даном ступања на снагу ове уредбе престаје да важи Уредба о критеријумима за доношење акта о мрежи предшколских установа и акта о мрежи основних школа („Службени гласник РС”, број 80/10). 
			Члан 6.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-2071/2018
			У Београду, 16. марта 2018. године
			Влада
			Председник,
			Ана Брнабић, с.р.
	

