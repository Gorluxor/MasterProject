


	
	Zakon


	
			На основу члана 60а Закона о одбрани („Службени гласник РС”, бр. 116/07, 88/09, 88/09 – др. закон, 104/09 – др. закон, 10/15 и 36/18), а у вези са чланом 79а став 2. Закона о војној, радној и материјалној обавези („Службени гласник РС”, бр. 88/09, 95/10 и 36/18) и члана 42. став 1. Закона о Влади („Службени гласник РС”, бр 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о начину обучавања и категоријама грађана које за потребе одбране земље обучава Министарство одбране
			"Службени гласник РС", број 76 од 25. октобра 
			2019.
			Члан 1.
			Овом уредбом уређује се начин обучавања грађана и категорије грађана које за потребе одбране земље обучава Министарство одбране.
			Члан 2.
			Категорије грађана које, у складу са законом, за потребе одбране земље обучава Министарство одбране су:
			1) лица у резервном саставу која нису одслужила војни рок;
			2) лица у резервном саставу која су одслужила војни рок са оружјем, а није им одређен распоред у резервном саставу;
			3) жене војни обвезници.
			Лица у резервном саставу која нису одслужила војни рок су грађани који су са навршених 30 година живота решењима надлежних територијалних органа Министарства одбране преведени у резервни састав.
			Лица у резервном саставу која су одслужила војни рок са оружјем, а није им одређен распоред у резервном саставу су грађани који немају распоред у јединицама Војске Србије, цивилној заштити и другим снагама одбране.
			Жене војни обвезници су жене које се воде у војној евиденцији.
			Члан 3.
			Обучавање грађана за потребе одбране земље је процес извођења теоријске и практичне наставе, која је намењена за стицање знања, вештина, увежбавање радњи и поступака, стварање навика и развијање свести, способности и особина грађана од којих зависи успешно извршавање додељених задатака.
			Члан 4.
			Теоријска настава, као начин обучавања грађана за потребе одбране земље, обухвата следеће садржаје:
			1) место и улога система одбране у друштву и систему националне безбедности;
			2) основне одредбе међународног хуманитарног права и Правила употребе Војске Србије;
			3) опасности од војних и невојних безбедносних изазова, ризика и претњи;
			4) развијање и неговање безбедносне културе, војничке традиције и моралних норми, као значајних компонената укупних припрема за одбрану и спровођење одбране земље.
			Члан 5.
			Практична настава, као начин обучавања грађана за потребе одбране земље, изводи се показним вежбама и практичним увежбавањем:
			1) стројевих радњи и поступака;
			2) радњи и поступака руковања, употребе и одржавања наоружања и војне опреме;
			3) тактичких радњи и поступака за успешно самостално и групно вођење борбе;
			4) поступака отклањања или ублажавања последица проистеклих из опасности од војних и невојних безбедносних изазова, ризика и претњи;
			5) радњи и поступака пружања самопомоћи и прве помоћи повређеним и настрадалим лицима;
			6) радњи и поступака заштите животне средине и заштите од пожара.
			Члан 6.
			Обучавање грађана за потребе одбране земље спроводи се кроз: основну обуку, специјалистичку обуку и друге облике обуке.
			Основна обука намењена је стицању војничких вештина и овладавању радњама и поступцима потребним за извршавање индивидуалних и колективних задатака.
			Специјалистичка обука намењена је стицању специјалистичких знања и вештина за одређену војноевиденциону специјалност, ради оспособљавања за самостално обављање формацијске дужности.
			Други облици обуке намењени су унапређењу постојећих и усвајању нових знања, вештина и навика за извршавање задатака и дужности.
			Члан 7.
			Основна обука се изводи у центрима за основну обуку Војске Србије у трајању од најдуже 25 дана у току календарске године.
			Специјалистичка обука се изводи у центрима за специјалистичку обуку и јединицама Војске Србије у наредној години у односу на време завршетка основне обуке у трајању од најдуже 25 дана у току календарске године.
			Други облици обуке се изводе у надлежним командама, јединицама и установама Војске Србије у трајању од најдуже 20 дана у току календарске године.
			Члан 8.
			Основној и специјалистичкој обуци подлежу лица у резервном саставу која нису одслужила војни рок и жене војни обвезници.
			Другим облицима обуке подлежу лица у резервном саставу која су одслужила војни рок са оружјем, а није им одређен распоред у резервном саставу и жене војни обвезници.
			Члан 9.
			Пре позивања на обуку, грађани из члана 2. став. 1 ове уредбе упућују се, у складу са законом, на лекарске и друге прегледе и психолошка испитивања.
			Позивање на обуку грађана из члана 2. став 1. ове уредбе врши се у складу са законом.
			Члан 10.
			Грађанину из члана 2. став 1. ове уредбе позваном на обуку за потребе одбране земље коју спроводи Министарство одбране, обука се прекида, односно одлаже на његов захтев у складу са законом.
			Члан 11.
			Даном ступања на снагу ове уредбе престаје да важи Уредба о обучавању грађана за одбрану земље („Службени лист СРЈ”, бр. 36/94 и 44/94 – исправка).
			Члан 12.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-10584/2019
			У Београду, 24. октобра 2019. године
			Влада
			Потпредседник Владе,
			др Небојша Стефановић, с.р.
	

