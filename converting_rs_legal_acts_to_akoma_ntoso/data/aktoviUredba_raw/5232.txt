


	
	Zakon

	


	
				
				На основу члана 73. став 3. Закона о одбрани („Службени гласник РС”, бр. 116/07, 88/09, 88/09 – др. закон, 104/09 – др. закон и 10/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				
				УРЕДБУ
				о врстама услуга које пружају посебна правна лица у одбрани, утврђивању висине накнаде стварних трошкова и начину њиховог плаћања
				"Службени гласник РС", број 41 од 8. маја 
				2015.
				
				1. Уводна одредба
				Члан 1.
				Овом уредбом уређују се врсте услуга које Министарство одбране може да утврди као обавезу правних лица у области друмског, железничког, ваздушног саобраћаја и транспорта на унутрашњим пловним путевима и правних лица која врше услуге поштанско-телеграфско-телефонског саобраћаја и других носилаца телекомуникационих система (у даљем тексту: правна лица) у ратном и ванредном стању, као и при мобилизацији Војске Србије, утврђивање висине накнаде стварних трошкова за извршене услуге и начин њиховог плаћања.
				2. Врсте услуга
				Члан 2.
				Услугама из члана 1. ове уредбе сматрају се услуге које се врше за потребе Министарства одбране, јединица и установа Војске Србије, јединица цивилне заштите и државних органа (у даљем тексту: корисници услуга), и то:
				1) превоз људи;
				2) превоз покретних ствари;
				3) превоз опасног терета;
				4) превоз живих животиња и биолошког материјала;
				5) друге услуге у вези с превозом;
				6) услуге у поштанско-телеграфско-телефонском саобраћају и телекомуникационе услуге.
				Члан 3.
				Услуге из члана 2. тачка 1) ове уредбе обухватају превоз људи за потребе Војске Србије и Министарства одбране, превожење припадника јединица цивилне заштите и превоз запослених у државним органима у случају дислокације тих органа.
				Члан 4.
				Услуге из члана 2. тач. 2), 3) и 4) ове уредбе обухватају: превоз борбених и материјалних средстава којима располаже Министарство одбране за потребе Војске Србије; превоз материјалних средстава и стоке који се према прописима о војној, радној и материјалној обавези дају за потребе одбране; превоз робних резерви ради дислокације; превоз опреме за заштиту и спасавање становништва и превоз хуманитарне помоћи; превоз ствари и друге покретне имовине државних органа која им је неопходна за рад и функционисање и превоз опасног терета.
				Члан 5.
				Услуге из чл. 3. и 4. ове уредбе врше се превозним средствима која испуњавају услове утврђене прописима којима је уређена безбедност саобраћаја и посебне услове прописане за поједине врсте превоза, на начин којим се не угрожава безбедност превоза у грани саобраћаја којим се те услуге врше.
				Члан 6.
				Услуге из члана 2. тачка 5) ове уредбе обухватају: претоварне, складишне и пратеће услуге у лукама, пристаништима, аеродромима, железничким станицама, робно-транспортним центрима и другим местима која у редовним приликама нису предвиђена за ту намену или у складу са захтевом корисника услуге због промењених околности; аеродромске услуге (ватрогасно-спасилачка служба, служба хитне помоћи, служба прихвата ваздухоплова, путника и ствари, служба снабдевања ваздухоплова горивом и мазивом и др.); услуге контроле летења и услуге метеоролошког обезбеђења неопходне за безбедно полетање и слетање ваздухоплова; услуге пристаништа, бродских преводница, спасавања и вађења пловила у саобраћају на унутрашњим пловним путевима и услуге поправки превозних средстава у току превоза у свим видовима и гранама саобраћаја.
				Члан 7.
				Услуге из члана 2. тачка 6) ове уредбе обухватају:
				1) услуге пријема, преноса и уручења поштанских пошиљки од места пријема до места уручења поштанске пошиљке, које врше надлежни поштански оператори под условима прописаним законом и уз заштиту интереса корисника поштанских услуга;
				2) услуге приступа или повезивања са електронском комуникационом мрежом која се користи у општем режиму коришћења и услуге преноса сигнала за потребе корисника уз примену мера заштите од неовлашћеног приступа и заштите тајних података од значаја за одбрану;
				3) телефонске услуге приступа јавној телефонској мрежи и услуге за директно или индиректно упућивање и примање националних, односно националних и међународних позива преко једног или више бројева из националног или међународног плана нумерације која се врши под условима прописаним законом и уз заштиту преноса тајних података од значаја за одбрану;
				4) друге телекомуникационе услуге које обухватају услуге повезане са електронском комуникационом услугом или електронском комуникационом мрежом које омогућавају или подржавају пружање услуга путем те мреже или се могу искористити у захтеване сврхе, укључујући, између осталог, системе за превођење бројева или системе са истоветном функционалношћу, системе условног приступа и електронске програмске водиче, као и друге услуге, попут услуга базираних на подацима о идентитету, локацији и доступности корисника.
				Услуге из става 1. овог члана, које се врше за потребе Војске Србије и државних органа имају првенство у односу на све друге кориснике тих услуга.
				Члан 8.
				Услуге из члана 2. ове уредбе правна лица врше на основу писменог захтева министра одбране или лица које он овласти или писменог захтева руководиоца државног органа или лица које он овласти.
				Захтев из става 1. овог члана садржи: назив и седиште корисника услуге; врсту услуге; број и врсту потребних превозних средстава; време, место и релацију на којој се врши услуга; посебне захтеве у погледу места испоруке, исправа и документације којом се доказују трошкови вршења услуге и слично; потпис и печат корисника услуге.
				3. Утврђивање висине накнаде стварних трошкова за извршене услуге и начин њиховог плаћања
				Члан 9.
				Правним лицима за вршење услуга из члана 2. ове уредбе припада накнада према прописаном тарифнику, односно накнада стварних трошкова за извршене услуге.
				Члан 10.
				Стварни трошкови из члана 9. ове уредбе одређују се на основу документације која се издаје у складу са законом, а којом се утврђује да је услуга извршена (товарни лист или друга одговарајућа исправа, односно документација).
				Документација из става 1. овог члана мора бити наведена у захтеву за пружање услуге. 
				У товарни лист не могу се уносити подаци од значаја за одбрану земље.
				Ако извршени превоз треба чувати као државну тајну, уместо товарног листа превознику се издаје одговарајућа исправа која у поступку наплате трошкова превоза служи као доказ о извршеном превозу.
				Члан 11.
				Стварни трошкови превоза људи, ствари и животиња обухватају:
				1) неопходне трошкове ангажовања запослених који врше услуге превоза и трошкове смештаја и исхране запослених за време вршења услуге;
				2) трошкове за утрошено погонско гориво, мазиво и електричну енергију у току превоза;
				3) неопходне трошкове поправке превозног средства, настале у току вршења услуге превоза;
				4) неопходне трошкове медицинских и пољопривредних услуга и материјала.
				Члан 12.
				Стварни трошкови вршења услуга поштанско-телеграфско-телефонског саобраћаја и телекомуникационих услуга обухватају:
				1) неопходне трошкове ангажовања запослених који врше телекомуникационе услуге и услуге поштанско-телеграфско-телефонског саобраћаја, трошкове смештаја и исхране радника за време вршења услуге;
				2) трошкове за неопходне грађевинске, инсталационе и монтажне радове за извршене телекомуникационе услуге и услуге поштанско-телеграфско-телефонског саобраћаја;
				3) трошкове медицинских услуга и материјала, настале у току вршења услуга.
				Члан 13.
				Накнаду стварних трошкова за извршене услуге у пуном износу плаћа корисник услуге, у висини утврђеној обрачуном трошкова према прописаном тарифнику, односно према рачуну са приложеном документацијом којом се доказује висина стварних трошкова вршења услуге.
				Накнада стварних трошкова који нису прописани тарифником може се регулисати уговором о вршењу услуга, у складу са прописима којима су уређени облигациони односи за поједине врсте услуга из члана 2. ове уредбе.
				Члан 14.
				Накнада трошкова по основу стварне штете настале на превозном средству или опреми за време извршења услуге одређује се у складу са прописима о одговорности за штету за поједине врсте превоза, односно услуга из члана 2. ове уредбе.
				4. Завршне одредбе
				Члан 15.
				Даном ступања на снагу ове уредбе престаје да важи Уредба о вршењу услуга у области саобраћаја и веза за време ратног стања, стања непосредне ратне опасности и ванредног стања („Службени лист СРЈ”, број 39/94). 
				Члан 16.
				Ова уредба ступа на снагу осмог дана од дана објављивања у „Службеном гласнику Републике Србије”.
				
				05 број 110-4987/2015
				У Београду, 7. маја 2015. године
				Влада
				Председник,
				Александар Вучић, с.р.
	

