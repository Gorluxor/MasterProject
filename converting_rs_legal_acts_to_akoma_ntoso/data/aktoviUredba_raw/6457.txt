


	
	Zakon


	
			На основу члана 315. став 3. Закона о енергетици („Службени гласник РС”, бр. 145/14 и 95/18 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБА
			о утврђивању Кризног плана ради обезбеђења сигурности снабдевања природним гасом
			"Службени гласник РС", број 102 од 21. децембра 
			2018.
			Члан 1.
			Овом уредбом утврђује се Кризни план ради обезбеђења сигурности снабдевања природним гасом, који је одштампан уз ову уредбу и чини њен саставни део.
			Члан 2.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-12355/2018
			У Београду, 20. децембра 2018. године 
			Влада
			Председник,
			Ана Брнабић, с.р.
			КРИЗНИ ПЛАН РАДИ ОБЕЗБЕЂЕЊА СИГУРНОСТИ СНАБДЕВАЊА ПРИРОДНИМ ГАСОМ
			1. ОПШТИ ДЕО
			Чланом 315. став 3. Закона о енергетици (у даљем тексту: Закон) прописано је да Влада доноси Кризни план, ради обезбеђења сигурности снабдевања природним гасом, којим се утврђују мере, енергетски субјекти који ће бити задужени за обезбеђивање сигурности рада транспортног система и сигурности снабдевања одређених група крајњих купаца, количине и капацитете природног гаса, у случају опште несташице природног гаса. 
			Овај план се примењује у ситуацијама које утичу или могу утицати на нормално функционисање тржишта природног гаса у Републици Србији и/или угрожавају сигурност снабдевања, при чему криза може бити узрокована спољним или унутрашњим ризицима, дефинисаним прописом којим се утврђује Превентивни акциони план у складу са чланом 315. став 2. Закона.
			Овај план подразумева непрекидни ток природног гаса кроз гасну инфраструктуру из Мађарске и према Босни и Херцеговини док техничке и безбедносне околности то дозвољавају.
			У циљу праћења снабдевености тржишта Републике Србије енергијом и енергентима и предлагања одговарајућих мера у случају када је угрожена сигурност снабдевања купаца или рада енергетског система због недовољне понуде на тржишту или наступања других ванредних околности министарство надлежно за послове енергетике (у даљем тексту: Министарство) образује Посебну радну групу за праћење сигурности снабдевања енергијом и енергентима (у даљем тексту: Посебна радна група), коју чине представници Министарства, Агенције за енергетику Републике Србије, Републичкe дирекцијe за робне резерве, Јавног предузећа „Србијагас”, Нови Сад, Јавног предузећа „Електропривреда Србије”, АД „Електромрежа Србије”, „Нафтна индустрија Србије” а.д., „ЕПС Дистрибуција”, Пословно удружење „Топлане Србије” и Јавног комуналног предузећа „Београдске електране”.
			2. ЗНАЧЕЊЕ ПОЈЕДИНИХ ИЗРАЗА 
			Поједини изрази употребљени у овом плану имају следеће значење:
			1) велики купци – купци природног гаса прикључени на транспортни систем природног гаса који имају прикључак капацитета већег или једнаког 50.000 m³ на дан;
			2) купци на прекидном снабдевању – велики купци природног гаса искључујући оне који користе природни гас за производњу електричне енергије, а који су закључили уговор на годишњем нивоу, којим се обавезују да ограниче или прекину потрошњу природног гаса све док траје криза, до највише тридесет дана током једне године;
			3) одговорне стране – државни органи, оператори транспортних, односно дистрибутивних система природног гаса, оператор складишта природног гаса, оператор преносног система електричне енергије, снабдевачи природним гасом, снабдевачи електричном енергијом, енергетски субјекти који су дужни да обезбеђују оперативне резерве енергената у складу са чланом 345. Закона и велики купци гаса;
			4) криза – сваки догађај који води или може довести до поремећаја у снабдевању и угрожавања сигурности снабдевања природним гасом;
			5) приоритетни купци – купци, за које треба обезбедити посебан режим снабдевања, односно заштите, у случајевима када је угрожена сигурност снабдевања гасом, и то: домаћинстава; произвођачи топлотне енергије; купци који имају сопствену потрошњу неопходну за обављање делатности транспорта, дистрибуције и складиштења природног гаса (предгревање гаса на главној мерно-регулационој станици, рад компресора и сл.), купци који имају сопствену потрошњу неопходну за обављање делатности производње и прераде природног гаса, нафте и нафтних деривата; болнице, клинике, клиничко-болнички и клинички центри, институти, специјалне здравствене установе (станице хитне помоћи и других хитних интервенција, стационари, заводи за трансфузију крви, узимање и прераду крви и центри за дијализу) и објекти и постројења произвођача лекова и санитетског материјала; друге здравствене установе у складу са Планом мреже здравствених установа који се доноси у складу са законом; објекти водовода и канализације; објекти за производњу основних прехрамбених производа (централне пекаре, млекаре и кухиње); јединице и установе Министарства одбране и Војске Србије; установе социјалне заштите за смештај корисника (заводи, домови, центри, прихватни центри и прихватилишта); казнено-поправни заводи, окружни затвор, васпитно-поправни домови и специјалне затворске болнице; установе у области предшколског, основног, средњег и високог образовања, ученичког и студентског стандарда и спорта; објекти код којих би испорука гаса изазвала трајну хаварију производних постројења; купци који имају објекте за производњу хране, осим централних пекара и кухиња. 
			3. НИВОИ КРИЗЕ И КРИТЕРИЈУМИ ЗА ЊИХОВО УВОЂЕЊЕ
			3.1. Нивои кризе
			У снабдевању природним гасом могу настати следећи нивои кризе: 
			1) Ниво 1 – рано упозорење: у случају када постоје конкретне, озбиљне и поуздане информације да би могао да наступи догађај који вероватно може резултирати значајним погоршањем стања снабдевања и који може водити активирању Нивоа 2 или Нивоа 3; 
			2) Ниво 2 – приправност: у случају када се појави поремећај у снабдевању или изузетно висока потражња за гасом која резултира значајним погоршањем стања снабдевања, али тржиште још увек може да функционише с тим поремећајем односно потражњом без ослањања на нетржишне мере; 
			3) Ниво 3 – општа несташица: у случају изузетно високе потражње за гасом, значајног поремећаја у снабдевању или другог значајног погоршања стања снабдевања, те у случају да су спроведене све релевантне тржишне мере, али снабдевање гасом није довољно за задовољење преостале потражње за гасом, тако да се додатно морају увести и нетржишне мере, посебно с циљем осигуравања снабдевања гасом заштићених купаца. 
			Увођење кризе Нивоа 1 проглашава оператор транспортног система Транспoртгас Србија д.о.о, након консултација са оператором транспортног система Yugorosgaz Transport d.o.o., Ниш.
			Увођење кризе Нивоа 2 и Нивоа 3 проглашава Влада на предлог Министарства.
			3.2. Критеријуми за увођење кризе
			Криза Нивоа 1 – рано упозорење проглашава се у случају да је наступила једна од следећих околности:
			1) недостаје више од 3% номинованих количина природног гаса, у периоду који је једнак или већи од два узастопна дана;
			2) притисак испоруке природног гаса је мањи од минималног улазног притиска, у периоду који је једнак или већи од два узастопна дана;
			3) укупне расположиве количине природног гаса у подземном складишту Банатски Двор су мање од 200 милиона m³, без обзира на сезону;
			4) количине природног гаса у подземном складишту Банатски Двор којима располаже Јавно предузеће „Србијагас” су мање од 32 милиона m³;
			5) потражња за природним гасом је 120% од номиноване количине, у периоду који је једнак или већи од два узастопна дана;
			6) немогућност задовољавања дневних потреба корисника система због техничких проблема на транспортном систему природног гаса;
			7) немогућност да се задовоље дневне потребе за природним гасом од 10.000 до 20.000 корисника система због техничких проблема на транспортном систему природног гаса;
			8) укупне незадовољене потребе приоритетних купаца за природним гасом су веће од 300.000 m³/дан;
			9) укупне залихе уља за ложење су мање од 35.000 тона у летњем периоду (од 15. априла до 15. октобра) или мање од 70.000 тона на почетку зимског периода (од 15. октобра до 15. априла). Укупним залихама се сматра збир залиха Републичке дирекције за робне резерве, чланица Удружења топлана Србије, Јавног предузећа „Електропривреда Србије” и залиха које се чувају као обавезне резерве нафте и деривата нафте.
			Криза нивоа 2 – приправност проглашава се у случају да је наступила једна од следећих околности:
			1) недостаје више од 10% номинованих количина природног гаса, у периоду који је једнак или већи од два узастопна дана у току децембра, јануара и фебруара; 
			2) недостаје до 40% номинованих количина природног гаса, у периоду који је једнак или већи од два узастопна дана, у сваком другом периоду године осим јануара и фебруара;
			3) укупне расположиве количине природног гаса у подземном складишту Банатски Двор су мање од 150 милиона m³, без обзира на сезону;
			4) количине природног гаса у подземном складишту Банатски Двор којима располаже Јавно предузеће „Србијагас” су мање од 18 милиона m³;
			5) потражња за природним гасом је већа од 130% од номиноване количине, у периоду који је једнак или већи од два узастопна дана;
			6) отказ компресорске станице;
			7) прекид снабдевања из подземног складишта Банатски Двор;
			8) немогућност да се задовоље дневне потребе за природним гасом од 20.000 до 50.000 корисника система;
			9) укупне незадовољене потребе приоритетних купаца за природним гасом су веће од 500.000 m³/дан;
			10) укупне залихе уља за ложење су мање од 20.000 тона у летњем периоду (од 15. априла до 15. октобра) или мање од 45.000 тона на почетку зимског периода (од 15. октобра до 15. априла). Укупним залихама се сматра збир залиха Републичке дирекције за робне резерве, чланица Удружења топлана Србије, Јавног предузећа „Електропривреда Србије” и залиха које се чувају као обавезне резерве нафте и деривата нафте.
			Криза Нивоа 3 – општа несташица проглашава се у случају да је наступила једна од следећих околности:
			1) недостаје више од 20% номинованих количина природног гаса, у периоду који је једнак или већи од два узастопна дана, у току децембра, јануара и фебруара; 
			2) недостаје до 50% номинованих количина природног гаса, у периоду који је једнак или већи од два узастопна дана, у сваком другом периоду године осим јануара и фебруара;
			3) укупне расположиве количине природног гаса у подземном складишту Банатски Двор су мање од 100 милиона m³, без обзира на сезону;
			4) количине природног гаса у подземном складишту Банатски Двор којима располаже Јавно предузеће „Србијагас” су мање од 4 милиона m³;
			5) потражња за природним гасом је већа од 150% од номиноване количине, у периоду који је једнак или већи од два узастопна дана;
			6) немогућност да се задовоље дневне потребе за природним гасом од 50.000 до 100.000 корисника система;
			7) укупне незадовољене потребе приоритетних купаца за природним гасом су веће од 1.500.000 m³/дан;
			8) укупне залихе уља за ложење су мање од 10.000 тона у летњем периоду (од 15. априла до 15. октобра) или мање од 45.000 тона на почетку зимског периода (од 15. октобра до 15. априла). Укупним залихама се сматра збир залиха Републичке дирекције за робне резерве, чланица Удружења топлана Србије, Јавног предузећа „Електропривреда Србије” и залиха које се чувају као обавезне резерве нафте и деривата нафте.
			4.  НОСИОЦИ АКТИВНОСТИ У СЛУЧАЈУ КРИЗЕ
			За управљање кризом у снабдевању природним гасом у кризним ситуацијама одређују се следећи носиоци активности:
			1) Влада:
			– доноси одлуку којом се уводи криза Нивоа 2 и Нивоа 3;
			– прописује мере ограничења испоруке природног гаса или посебне услове увоза или извоза природног гаса, начин и услове за образовање и контролу цена, обавезу испоруке само одређеним корисницима или посебне услове обављања енергетских делатности уз минимални поремећај тржишта енергијом у окружењу, а које могу трајати док трају околности због којих су прописане, односно док трају последице настале услед тих околности, сходно одредбама члана 319. Закона;
			– доноси одлуку о захтеву за помоћ других држава;
			2) Министарство:
			– координира управљање кризом;
			– разматра информације и предлоге које доставља Транспoртгас Србија д.о.о.;
			– предлаже Влади доношење одлуке о проглашењу Нивоа 2 и Нивоа 3 кризе;
			– предлаже Влади доношење одлуке којом се прописују мере ограничења испоруке природног гаса или посебне услове увоза или извоза природног гаса, начин и услове за образовање и контролу цена, обавезу испоруке само одређеним корисницима или посебне услове обављања енергетских делатности уз минимални поремећај тржишта енергијом у окружењу, а које могу трајати док трају околности због којих су прописане, односно док трају последице настале услед тих околности, сходно одредбама члана 319. Закона; 
			– предлаже Влади доношење одлуке о захтеву за помоћ од других држава;
			– образује и сазива састанке Посебне радне групе;
			– о кризној ситуацији и свим предузетим мерама извештава надлежна тела сагласно обавезама које произилазе из потврђених међународних уговора;
			3) Посебна радна група:
			– прати снабдевеност тржишта Републике Србије енергијом и енергентима и предлаже одговарајуће мере у случају када је угрожена сигурност снабдевања купаца или рада енергетског система због недовољне понуде на тржишту или наступања других ванредних околности;
			4) Транспoртгас Србија д.о.о.:
			– оперативно управља кризом;
			– прикупља информације од одговорних страна, разматра енергетски биланс природног гаса, предузима мере у складу са Законом и његовим подзаконским актима;
			– доноси одлуку којом се уводи криза Нивоа 1 и о томе и разлозима за увођење кризе обавештава Министарство, као и све одговорне стране и кориснике транспортних система; 
			– разматра све информације од значаја за сигурност снабдевања природним гасом и уколико је уверен да је неопходно увести кризу Нивоа 2 и Нивоа 3 о томе, разлозима за увођење кризе, већ предузетим мерама и планом ограничења испоруке обавештава Министарство;
			– доноси План ограничења испоруке;
			– информише све одговорне стране о промени нивоа кризне ситуације;
			– спроводи мере из Плана ограничења испоруке;
			– након престанка кризе припрема извештај о кризној ситуацији и доставља га Министарству;
			5) Снабдевачи природним гасом:
			– анализирају и прогнозирају потрошњу природног гаса купаца које снабдевају;
			– поред информација које достављају у складу са Законом и његовим подзаконским актима, достављају све релевантне податке и информације Транспoртгас Србија д.о.о. на његов захтев, као и када процене да су настале промене могу водити угрожавању сигурности снабдевања;
			– врше редовне и ванредне набавке природног гаса у складу са ситуацијом; 
			6) Републичка дирекција за робне резерве:
			– обезбеђује коришћење резерви деривата нафте неопходних за функционисање енергетских субјеката који обављају делатност производње топлотне енергије;
			7) Јавно предузеће „Електропривреда Србије”:
			– доставља Министарству процене о могућностима супституције природног гаса електричном енергијом;
			– производи или набавља недостајуће количине електричне енергије;
			8) АД „Електромрежа Србије”: 
			– процењује могући утицај кризне ситуације у снабдевању природним гасом на електроенергетски систем и у случају угрожене сигурности снабдевања енергијом и енергентима предузима мере у складу за Законом и његовим подзаконским актима;
			9) Велики купци природног гаса:
			– поступају у складу са донетим мерама ограничења потрошње;
			10) Оператори транспортних, односно дистрибутивних система природног гаса:
			– доносе планове ограничења испоруке природног гаса у складу са донетим мерама ограничења потрошње;
			– спроводе мере на основу планова ограничења испоруке природног гаса;
			– поред информација које достављају у складу са Законом и његовим подзаконским актима, достављају све релевантне податке и информације Транспoртгас Србија д.о.о. на његов захтев;
			11) Оператор складишта природног гаса:
			– поред информација које доставља у складу са Законом и његовим подзаконским актима, доставља све релевантне податке и информације Транспoртгас Србија д.о.о. на његов захтев;
			12) енергетски субјекти који обављају делатност производње електричне енергије и/или комбиноване производње електричне и/или топлотне енергије:
			– у складу са чланом 345. Закона обезбеђују могућност супституције природног гаса другим енергентом у количини која ће омогућити најмање 15 дана њихове просечне производње топлотне енергије у јануару, фебруару и марту за претходних пет година.
			5. МЕРЕ КОЈЕ СЕ ПРЕДУЗИМАЈУ У СЛУЧАЈУ КРИЗЕ
			Мерама које се предузимају у случају наступања кризе у снабдевању природним гасом обезбеђује се:
			1) усклађивање тренутне потрошње природног гаса са расположивим изворима;
			2) одобрена максимална дневна и максимална часовна потрошња.
			У случају наступања кризе могу се предузети следеће мере:
			1) ограничење испоруке природног гаса;
			2) обустава испоруке природног гаса;
			3) замена природног гаса другим енергентима;
			4) додатне набавке природног гаса, уља за ложење и других енергената и енергије;
			5) хитна набавка других енергената од стране енергетских субјеката задужених за обезбеђење оперативних резерви и Републичке дирекције за робне резерве;
			6) прописивање посебних услова увоза или извоза, начина и услова за образовање и контролу цена енергије и енергената;
			7) обавеза испоруке само одређеним корисницима;
			8) посебни услови обављања енергетских делатности уз минимални поремећај тржишта енергијом у окружењу;
			9) друге мере које Влада може прописати у циљу усклађивања потрошње природног гаса са расположивим изворима.
			Мере које се преузимају у случају кризе спроводе се на основу планова ограничења испоруке природног гаса које доноси оператор система.
			Основица за ограничење испоруке природног гаса на коју ће се примењивати проценат ограничења је уговорена количина за месец у коме се врши ограничење, односно просечна дневна и часовна потрошња у том месецу.
			Оператор транспортног, односно дистрибутивног система дужан је да обавести купце о максималној сатној и дневној потрошњи природног гаса за време ограничења испоруке у најкраћем могућем року од дана доношења плана ограничења потрошње природног гаса.
			Одлука о примени мера и план ограничења испоруке природног гаса објављују се у средствима јавног информисања најкасније 24 часа пре почетка примене мера на које се одлука односи. 
			6. НАЧИН ПОСТУПАЊА У СЛУЧАЈУ КРИЗЕ
			6.1. НИВО КРИЗЕ 1 – РАНО УПОЗОРЕЊЕ
			У случају наступања кризе Ниво 1 – рано упозорење предузимају се следеће активности и мере:
			– Транспoртгас Србија д.о.о. одмах по наступању Нивоа 1 о томе и разлозима за увођење кризе обавештава Министарство, све одговорне стране и све кориснике транспортних система;
			– Транспoртгас Србија д.о.о. дневно информише Министарство о стању снабдевености тржишта Републике Србије природним гасом и очекиваним променама;
			– Транспoртгас Србија д.о.о. у року од 24 сата од увођења Нивоа 1 кризе, организује први и даље по потреби састанке са представницима одговорних страна, како би обезбедио даље редовно достављање информација, пратио развој кризне ситуације и актуелизовао оцене о нивоу кризе и предузимао адекватне мере;
			– успоставља се редовна размена информација између Транспoртгас Србија д.о.о. и Yugorosgaz Transport d.o.o., Ниш;
			– успоставља се редовна размена информација оператора транспортних система са снабдевачем јавних снабдевача, другим снабдевачима, великим купцима и другим одговорним странама;
			– одговорне стране редовно информишу Транспoртгас Србија д.о.о. о расположивим количинама природног гаса у подземном складишту, очекиваној потрошњи и снабдевању гасом;
			– снабдевачи, укључујући јавне снабдеваче редовно обавештавају Транспoртгас Србија д.о.о. о очекиваној потрошњи приоритетних купаца;
			– снабдевачи информишу Транспoртгас Србија д.о.о. о својој процени могућег ограничавања потрошње у наредном периоду на основу уговора са купцима са прекидним снабдевањем и великим купцима;
			– енергетски субјекти интензивирају раније планиране набавке природног гаса, уља за ложење и других енергената;
			– енергетски субјекти истражују тржиште, планирају и припремају документацију за додатне набавке природног гаса, уља за ложење и других енергената;
			– велики купци гаса поступају у складу са мерама ограничења потрошње.
			Одговорне стране и ток информација при Нивоу кризе 1 приказан је на Слици 1. 
			
				
					
				
			
			Слика 1: Одговорне стране и ток информација при Нивоу 1 кризе
			6.2. НИВО КРИЗЕ 2 – ПРИПРАВНОСТ
			У случају наступања кризе Ниво 2 – приправност, поред активности и мера које се предузимају у случају Нивоа 1, спроводе се и следеће активности:
			– Транспoртгас Србија д.о.о. разматра све информације од значаја за сигурност снабдевања природним гасом и уколико је уверен да је неопходно увести Ниво 2 о томе, разлозима за увођење кризе, већ предузетим мерама и планом ограничења испоруке обавештава Министарство;
			– Министарство предлаже Влади доношење одлуке којом се проглашава увођење Нивоа 2 и примени тржишних мера;
			– одлука Владе ради реализације доставља се Министарству, Агенцији за енергетику Републике Србије, Транспoртгас Србија д.о.о. и другим одговорним странама;
			– одлука о примени мера и план ограничења испоруке природног гаса објављују се у средствима јавног информисања најкасније 24 часа пре почетка примене мера на које се одлука односи;
			– ради оцене стања снабдевености тржишта природним гасом и праћења спровођења утврђених мера одржавају се редовни састанци Посебне радне групе за праћење сигурности снабдевања; 
			– на основу очекиваног и најнеповољнијег могућег развоја снабдевања и потрошње природног гаса, Радна група разматра неопходност предузимања нетржишних мера; 
			– Транспoртгас Србија д.о.о. непрестано размењује информације са корисницима транспортног система, снабдевачима који снабдевају купце по уговорима са прекидним снабдевањем и снабдевачима који снабдевају купце који имају могућност супституције природног гаса другим енергентима;
			– Јавно предузећe „Електропривреда Србије” на захтев Транспoртгас Србија д.о.о. доставља процену могуће супституције природног гаса електричном енергијом;
			– Транспoртгас Србија д.о.о. у сарадњи са релевантним снабдевачима испитује могућност додатног увоза природног гаса;
			– прекид или ограничавање снабдевања по уговорима о прекидном снабдевању, по потреби;
			– Влада и снабдевачи по потреби издвајају средства за додатну набавку природног гаса, уља за ложење и електричне енергије са тржишта;
			– Влада по потреби прописује посебне услове увоза или извоза природног гаса, начин и услове за образовање и контролу цена, засноване на тржишним паритетима;
			– спроводи се хитна набавка других енергената од стране енергетских субјеката задужених за обезбеђење оперативних резерви и Републичке дирекције за робне резерве;
			– спроводи се хитна набавка гаса за складиштење у Банатском Двору;
			– произвођачи топлотне и електричне енергије који као енергент користе природни гас прелазе на друге енергенте, по потреби;
			– Транспoртгас Србија д.о.о. прати спровођење мера и њихову ефикасност и о томе најмање једном дневно обавештава Министарство и одговорне стране;
			– о свим предузетим мерама Министарство извештава надлежна тела сагласно обавезама које произилазе из потврђених међународних уговора.
			Одговорне стране и ток информација при Нивoу 2 кризе приказан је на Слици 2. 
			
				
					
				
			
			Слика 2: Одговорне стране и ток информација при Нивоу 2 кризе 
			6.3. НИВО КРИЗЕ 3 – ОПШТА НЕСТАШИЦА
			У случају наступања кризе Ниво 3 – општа несташица, поред активности које се спроводе у случају Нивоа 2 спроводе се и следеће активности:
			– Транспoртгас Србија д.о.о. разматра све информације од значаја за сигурност снабдевања природним гасом и уколико је уверен да је неопходно увести Ниво 3 о томе, разлозима за увођење кризе, већ предузетим мерама и планом ограничења испоруке обавештава Министарство;
			– Министарство предлаже Влади доношење одлуке којом се проглашава увођење Нивоа 3 и примени нетржишних мера;
			– одлука Владе ради реализације доставља се Министарству, Агенцији за енергетику Републике Србије, Транспoртгас Србија д.о.о. и другим одговорним странама;
			– Транспoртгас Србија д.о.о. одмах по наступању Нивоа 3 о томе и разлозима обавештава све кориснике транспортних система;
			– одлука о примени мера и план ограничења испоруке природног гаса објављују се у средствима јавног информисања најкасније 24 часа пре почетка примене мера на које се одлука односи;
			– ради оцене стања снабдевености тржишта природним гасом и праћења спровођења утврђених мера одржавају се редовни састанци Посебне радне групе за праћење сигурности снабдевања;
			– Транспoртгас Србија д.о.о. непрестано размењује информације са корисницима транспортног система, снабдевачима који снабдевају купце по уговорима са прекидним снабдевањем и снабдевачима који снабдевају купце који имају могућност супституције природног гаса другим енергентима;
			– Транспoртгас Србија д.о.о. прати спровођење мера и ефикасност њихове примене и дневно информише Министарство и одговорне стране о актуелној и очекиваној ситуацији;
			– прекид снабдевања по уговорима о прекидном снабдевању; 
			– прекид или ограничавање снабдевања купаца, по редоследу из Плана ограничења испоруке;
			– измене производног плана постројења за производњу деривата нафте ради производње додатних количина уља за ложење; 
			– хитна набавка електричне енергије из увоза, по потреби;
			– прелазак на уље за ложење и друге енергенте код енергетских субјеката који обављају делатности производње топлотне енергије и комбиноване производње електричне и топлотне енергије;
			– прерасподела постојећих резерви уља за ложење уз одређивање начина надокнаде; 
			– ограничење коришћења других енергената;
			– на предлог Министарства, на основу анализе и обавештења добијеног од Транспoртгас Србија д.о.о, Влада доноси одлуку о захтеву за помоћ других држава;
			– о свим предузетим мерама Министарство извештава надлежна тела сагласно обавезама које произилазе из потврђених међународних уговора.
			Одговорне стране и ток информација при Нивoу кризе 3 приказан је на Слици 2.
			
				
					
				
			
			Слика 3: Одговорне стране и ток информација при Нивоу 3 кризе 
			7. САРАДЊА СА ДРУГИМ ДРЖАВАМА
			У случају кризе у снабдевању природним гасом координира се заједничко деловање са Мађарском и Босном и Херцеговином и координира и не ограничава се транспорт природног гаса према Босни и Херцеговини докле год постоје техничке могућности за то. 
			У случају настанка кризе Нивоа 2 и Нивоа 3 Република Србија може да захтева строго придржавање принципа Европске солидарности у складу са Уредбом 2017/1938 Европског парламента и Већа о мерама заштите сигурности снабдевања природним гасом, као и непримењивање Декрета No. 19 of 2009 Владе Мађарске1. 
			О свим предузетим мерама Министарство извештава надлежна тела сагласно обавезама које произилазе из потврђених међународних уговора.
			–––––––––––––––
			1	Hungarian Government, Governmental Decree No. 19 of 2009 (I.30.) Implementing the provisions of the Act, http://www.mekh.hu/gcpdocs/52/Gov_Decree_265_2009.pdf , (accessed on August 20th 2014).
	

