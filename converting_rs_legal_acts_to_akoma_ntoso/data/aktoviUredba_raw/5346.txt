


	
	Zakon


	
			На основу члана 19с Закона о избеглицама „Службени гласник РС”, број 18/92, „Службени лист СРЈ”, број 42/02 – СУС и („Службени гласник PC”, бр. 45/02 и 30/10) и члана 42. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о утврђивању Програма коришћења средстава за решавање стамбених потреба и друге програме интеграције избеглица у 2019. години
			"Службени гласник РС", број 10 од 15. фебруара 
			2019.
			Члан 1.
			Овом уредбом утврђује се Програм коришћења средстава за решавање стамбених потреба и друге програме интеграције избеглица у 2019. години.
			Члан 2.
			Коришћење средстава за решавање стамбених потреба и друге програме интеграције избеглица у 2019. години, врши се на начин који је утврђен у Програму коришћења средстава за решавање стамбених потреба и друге програме интеграције избеглица у 2019. години, који је одштампан уз ову уредбу и чини њен саставни део.
			Члан 3.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-1230/2019
			У Београду, 14. фебруара 2019. године
			Влада
			Председник,
			Ана Брнабић, с.р.
			ПРОГРАМКОРИШЋЕЊА СРЕДСТАВА ЗА РЕШАВАЊЕ СТАМБЕНИХ ПОТРЕБА И ДРУГЕ ПРОГРАМЕ ИНТЕГРАЦИЈЕ ИЗБЕГЛИЦА У 2019. ГОДИНИ
			I. УВОДНЕ ОДРЕДБЕ
			Овим програмом утврђује се начин коришћења дела средстава Комесаријата за избеглице и миграције намењених за решавање стамбених потреба и друге програме интеграције избеглица и лица из члана 18. став 2. тачка 1) Закона о избеглицама („Службени гласник РС”, број 18/92, „Службени лист СРЈ”, број 42/02 − СУС и „Службени гласник РС”, број 30/10) (у даљем тексту: корисници), у 2019. години.
			Средства за решавање стамбених потреба и друге програме интеграције корисника обезбеђена су:
			1) Законом о буџету Републике Србије за 2019. годину („Службени гласник PC”, број 95/18), раздео 48, функциjа 070, извор 01, Програм 1001 Унапређење и заштита људских и мањинских права и слобода, Програмска активност 0013 Подршка присилним мигрантима и унапређење система управљања миграцијама, и то:
			(1) са апропријације 463 у максималном износу до 270.000.000 динара;
			(2) са апропријације 472 у максималном износу до 50.000.000 динара;
			2) уплатом средстава од стране корисника по основу куповине непокретности на рачун за уплату јавних прихода буџета Републике Србије, извор 09, функција 070, раздео 48, Програм 1001 Унапређење и заштита људских и мањинских права и слобода, Програмска активност 0013 Подршка присилним мигрантима и унапређење система управљања миграцијама, и то са апропријације 511, којима се решавају стамбене потребе у процесу интеграције у складу са Законом о избеглицама, у максималном износу до 15.000.000 динара.
			Распоређивање средстава за решавање стамбених потреба и друге програме интеграције корисника, за сваку од наведених намена појединачно, са апропријације 463, апропријације 472, и апропријације 511, са рачуна јавних прихода за уплату корисника којима се решавају стамбене потребе, врши се у складу са исказаним потребама и могућностима реализације.
			II. НАМЕНА СРЕДСТАВА
			1) Средства обезбеђена Законом о буџету Републике Србије за 2019. годину, раздео 48, функциja 070, извор 01, Програм 1001 Унапређење и заштита људских и мањинских права и слобода, Програмска активност 0013 Подршка присилним мигрантима и унапређење система управљања миграцијама, са следећих апропријација, додељују се и користе за:
			(1) средства са апропријације 463, у висини до 270.000.000 динара, за:
			– побољшање услова становања, у грађевинском материјалу, у висини до 550.000 динара, по породичном домаћинству корисника;
			– куповину грађевинског материјала за започету изградњу непокретности, у висини до 980.000 динара, по породичном домаћинству корисника;
			– куповину сеоске куће са окућницом, у висини до 1.200.000 динара, по породичном домаћинству корисника, односно одговарајуће непокретности; 
			– економско оснаживање корисника (нпр. прибављањем мањих пољопривредних машина и опреме или основног стада за започињање пољопривредне делатности или алата и опреме за обављање занатских услуга и др.), у висини до 200.000 динара, по породичном домаћинству корисника;
			– доделу једнократне помоћи у грађевинском и другом материјалу (мали грант), за породична домаћинства која су корисници програма куповине сеоске куће са окућницом, у висини до 200.000 динара, по породичном домаћинству корисника;
			– доделу помоћи за куповину сеоске куће са окућницом у висини до 1.200.000 динара и помоћи у грађевинском и другом материјалу за адаптацију или поправку предметне сеоске куће са окућницом у висини до 200.000 динара, по породичном домаћинству корисника или доделу помоћи намењене за побољшање услова становања, у грађевинском материјалу, у висини до 550.000 динара, по породичном домаћинству корисника, намењене лицима која бораве у неформалним колективним центрима и лицима која су у поступку исељења из стамбене јединице у јавној својини Републике Србије чији је корисник Комесаријат за избеглице и миграције, а који се спроводи ради заштите и остварења јавног интереса, заштите живота и здравља људи и заштите имовине.
			(2) средства са апропријације 472, у висини до 50.000.000 динара, за:
			– доделу средстава на име једнократне новчане помоћи за прикључење монтажних стамбених објеката на инфраструктуру, за породична домаћинства којима су додељени монтажни стамбени објекти у оквиру спровођења Регионалног стамбеног програма за решавање стамбених потреба избеглица – компонента монтажне куће, која немају сопствених средстава за наведену намену;
			– доделу средстава на име једнократне новчане помоћи за уградњу грађевинског материјала за породична домаћинства којима је додељен грађевински материјал, која немају сопствених средстава за наведену намену, укључујући и породична домаћинства која су били корисници програма куповине сеоске куће са окућницом, без једнократне помоћи у грађевинском и другом материјалу (мали грант);
			– доделу средстава на име помоћи за опремање инфраструктуре потребне за изградњу стамбених јединица намењених за решавање стамбених потреба избеглица изабраних у оквиру спровођења Регионалног стамбеног програма за решавање стамбених потреба избеглица;
			– доделу помоћи за побољшање услова становања избеглица чије је право на доделу помоћи утврђено правноснажном одлуком надлежног органа.
			2) Средства обезбеђена уплатом средстава од стране корисника по основу откупа непокретности на рачун за уплату јавних прихода буџета Републике Србије, раздео 48, функција 070, извор 09, Програм 1001 Унапређење и заштита људских и мањинских права и слобода, Програмска активност 0013 Подршка присилним мигрантима и унапређење система управљања миграцијама, апропријација 511, којима се решавају стамбене потребе у процесу интеграције у складу са Законом о избеглицама, у висини до 15.000.000 динара, користе се за прибављање непокретности ради давања у закуп на одређено време са могућношћу куповине. Висина средстава која се опредељује по непокретности којом се решава стамбена потреба корисника зависи од тржишних услова прибављања непокретности и величине непокретности, односно броја чланова породичног домаћинства корисника. 
			III. НАЧИН КОРИШЋЕЊА СРЕДСТАВА
			Решавање стамбених потреба корисника на један од начина предвиђених овом уредбом, као и друге програме интеграције, спроводи Комесаријат за избеглице и миграције, у складу са Законом о избеглицама. 
			Решавање стамбених потреба корисника на један од начина предвиђених овом уредбом, као и друге програме интеграције, Комесаријат за избеглице и миграције може спроводити у сарадњи са јединицама локалне самоуправе на чијим територијама живе породице корисника којима се пружа помоћ у процесу интеграције, у складу са Законом о избеглицама. 
			Избор јединица локалне самоуправе преко којих ће се реализовати коришћење средстава за намене из овог програма, у случају тачке 1), подтачка (1), алинеје 1 до 6, у оквиру дела II. Намена средстава, врши се на основу расписаног јавног позива. 
			У случају тачке 1), подтачка (2), алинеје 1 до 3, у оквиру дела II. Намена средстава, средства се додељују корисницима изабраним у оквиру Регионалног стамбеног пројекта дефинисаним у овој подтачки, алинејама 1 до 3.
			У случају тачке 1), подтачка (2), алинеја 4, средства се реализују доделом помоћи лицу које је право на помоћ остварило правноснажном судском одлуком.
			У случају тачке 2) средства се реализују у складу са законом и прописима који уређују ову материју.
			Јединица локалне самоуправе о утрошку додељених средстава и изабраним корисницима, Комесаријату за избеглице и миграције доставља извештај и документацију у вези са коришћењем додељених средстава.
			Решавање стамбених потреба корисника на територији Аутономне покрајине Војводине, на један од начина предвиђених овом уредбом, као и друге програме интеграције корисника на територији Аутономне покрајине Војводине, Комесаријат за избеглице и миграције може спроводити у сарадњи са Фондом за пружање помоћи избеглим, прогнаним и расељеним лицима, основаним Одлуком Скупштине Аутономне покрајине Војводине („Службени лист АП Војводине”, број 19/06), расписивањем заједничког јавног позива за избор јединица локалне самоуправе преко којих ће се реализовати коришћење средстава за намене из овог програма.
	

