



На основу члана 77. тачка 13. Закона о општенародној одбрани („Службени лист СФРЈ“, бр. 21/82), 

Савезно извршно веће доноси






УРЕДБУ

о 
основним елементима система веза за потребе руковођења у друштвено-политичким 
заједницама у рату

„Службени лист СФРЈ", број 4 од 27.

јануара 1984. 






Члан 1.

Овом уредбом утврђују се основни елементи система веза за потребе руковођења у друштвено-политичким заједницама у рату. 


Систем веза за потребе руковођења у друштвено-политичким заједницама обезбеђује органима друштвено-политичких заједница и друштвено-политичких организација као и другим органима и организацијама у друштвено-политичким заједницама руковођење општенародном одбраном и друштвеном самозаштитом. 




Члан 2. 


Основне елементе система веза за потребе руковођења у друштвено-политичким заједницама чине: организација веза, органи везе, јединице везе, материјално-техничка средства и опрема везе, као и делови капацитета система веза за опште и посебне потребе који се користе у везама за потребе руковођења. 




Члан 3. 


Организација веза за потребе руковођења у друштвено-политичким заједницама заснива се на: 


1) систему руковођења и управљања у друштвено-политичким заједницама; 


2) јединственим начелима планирања и организације веза и криптозаштите;


3) јединственој документацији за идентификацију у везама;

4) коришћењу инфраструктуре система веза за опште и посебне потребе, као и коришћењу сопствених спојних путева и средстава веза; 


5) јединственим саобраћајним правилима; 


6) јединственој заштити веза и информација; 


7) заједничкој и посебној обуци кадра. 




Члан 4. 


Организација веза за потребе руковођења остварује се планирањем и организовањем: радио-везе, радио-релејне везе, жичне везе и курирске везе, а по потреби и према могућностима могу се организовати и сигналне везе. 


Организацијом веза за потребе руковођења обезбеђују се и везе за потребе службе осматрања и обавештавања, везе за потребе цивилне заштите и везе сарадње (садејства). 




Члан 5. 


Везе за потребе руковођења организују се: 


1) у федерацији, републици, аутономној покрајини, градској и регионалној заједници општина и у општинама; 


2) између друштвено-политичких заједница и одређених организација и заједница од посебног интереса за општенародну одбрану друштвено-политичке заједнице; 


3) између органа друштвено-политичке заједнице; 


4) између органа суседних друштвено-политичких заједница; 


5) између органа друштвено-политичких заједница и оружаних снага. 




Члан 6. 


Друштвено-политичке заједнице, у организацији веза за потребе руковођења, образују за своје потребе центре везе и одређене спојне путеве везе. 


Центар везе друштвено-политичке заједнице чине: радио-центар, радио-релејни центар (или крајња радио-релејна станица), телефонско-телеграфски центар, курирска станица и експедиција центра веза. 


Центри везе друштвено-политичких заједница морају бити организовани тако да обезбеђују рад и при промени локације. 


Одређене спојне путеве везе друштвено-политичке заједнице успостављају у оквиру својих могућности. Одговарајуће спојне путеве других ималаца система веза (југословенских железница, југословенске електропривреде, органа унутрашњих послова, оружаних снага и др.) друштвено-политичке заједнице користе преко међусобно повезаних центара веза. 




Члан 7. 


Надлежни органи у друштвено-политичким заједницама дужни су да још у миру планирају, организују и припремају везе за потребе руковођења у рату и да их реализују у датој ситуацији, према плану везе који је део плана одбране друштвено-политичке заједнице. 




Члан 8. 


За планирање, организовање и припремање веза и припрему мера противелектронског обезбеђења у везама руковођења одговоран је надлежни орган друштвено-политичке заједнице. 


Орган из става 1. овог члана руководи јединицом везе друштвено-политичке заједнице. 




Члан 9. 


Јединица везе коју образује друштвено-политичка заједница намењена је за реализацију планираних веза и њихово функционисање, као и за спровођење мера противелектронског обезбеђења и криптозаштите. 




Члан 10. 


Друштвено-политичке заједнице попуњавају јединице везе материјално-техничким средствима веза и другом опремом, који морају одговарати прописаним нормама стандардизације, као и захтевима за одговарајућом типизацијом у оквиру и између друштвено-политичких заједница и одговарајућих система веза са којима се повезују. 


Материјално-техничка средства и опрему из става 1. овог члана друштвено-политичке заједнице дају на оправку и техничко одржавање одговарајућим радним организацијама, а по могућности, користе и услуге јединица и установа оружаних снага. 




Члан 11. 


Друштвено-политичке заједнице за потребе веза руковођења првенствено користе постојеће капацитете система веза за опште и посебне потребе на својој територији. 




Члан 12. 


За потребе веза руковођења, друштвено-политичке заједнице уређују територију првенствено на локацијама које су предвиђене за рад у ратним условима, и то изградњом неопходних објеката везе, спојних путева везе и других наменских објеката везе у систему веза за опште и посебне потребе. 




Члан 13. 


Ова уредба ступа на снагу осмог дана од дана објављивања у „Службеном листу СФРЈ".





Е. п бр. 567

5. октобра 1983. године

Београд


Савезно извршно веће

Потпредседник,


Борисав Сребрић, с. р.

