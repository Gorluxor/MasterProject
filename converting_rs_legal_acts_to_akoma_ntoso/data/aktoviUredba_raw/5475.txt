


	
	Zakon



	
			На основу члана 8. Закона о буџету Републике Србије за 2019. годину („Службени гласник РС”, број 95/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о утврђивању Програма подршке развоју и промоцији женског иновационог предузетништва за 2019. годину
			"Службени гласник РС", број 15 од 8. марта 2019.
			Члан 1.
			Овом уредбом утврђује се Програм подршке развоју и промоцији женског иновационог предузетништва за 2019. годину, који је одштампан уз ову уредбу и чини њен саставни део.
			Члан 2.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-1660/2019-1
			У Београду, 6. марта 2019. године
			Влада
			Председник,
			Ана Брнабић, с.р.
			ПРОГРАМ ПОДРШКЕ РАЗВОЈУ И ПРОМОЦИЈИ ЖЕНСКОГ ИНОВАЦИОНОГ ПРЕДУЗЕТНИШТВА ЗА 2019. ГОДИНУ
			I. ПРЕДМЕТ ПРОГРАМА
			Програмом подршке развоју и промоцији женског иновационог предузетништва (у даљем тексту: Програм) утврђује се распоред и коришћење средстава намењених за пројекте подршке развоју и промоцији женског иновационог предузетништва у 2019. години. 
			Средства намењена за реализацију Програма обезбеђенa су чланом 8. Закона о буџету Републике Србије за 2019. годину („Службени гласник РС”, број 95/18) у оквиру Раздела 3 – Влада, Глава 3.8 – Кабинет министра без портфеља задуженог за иновације и технолошки развој; Програм 2102 – Подршка раду Владе, Функција 110 – Извршни и законодавни органи, финансијски и фискални послови и спољни послови; Програмска активност 4009 – Подршка развоју и промоцији женског иновационог предузетништва у укупном износу од 100.000.000 динара, и то на Економској класификацији 423 – Услуге по уговорима у износу од 25.000.000 динара и на Економској класификацији 463 – Трансфери осталим нивоима власти у износу од 75.000.000 динара.
			Овим програмом се утврђују: циљеви, корисници и намена средстава, услови за добијање средстава, финансијски оквир, неопходна документација, начин објављивања конкурса и избор пријава, начин пријављивања, закључивање уговора и праћење реализације активности.
			Програм спроводи Кабинет министра без портфеља задужен за иновације и технолошки развој (у даљем тексту: Кабинет министра). 
			Средства су опредељена за следеће мере:
			1. Максималан износ подршке до 10.000.000 динара по одобреном пројекту намењен је за програме промоције женског иновационог предузетништва на националном и локалном нивоу, и то у оквиру средстава опредељених на Економској класификацији 423 – услуге по уговорима,
			2. Максималан износ подршке до 15.000.000 динара по одобреном пројекту намењен је за програме развоја и промоције женског иновационог предузетништва на локалном нивоу, и то у оквиру средстава опредељених на Економској класификацији 463 – Трансфери осталим нивоима власти.
			Опредељена средства за реализацију Програма додељују се у складу са правилима државне помоћи мале вредности.
			II. ЦИЉЕВИ ПРОГРАМА
			У складу са подацима из Националне стратегије за родну равноправност за период од 2016. до 2020. године са Акционим планом за период од 2016. до 2018. године, у пословном сектору на руководећим положајима и у улози власника/власница и оснивача/оснивачица малих и средњих предузећа и даље су најчешће мушкарци (77,9%), док су жене најчешће власнице радњи (34,3%) и средњих привредних друштава (22,1%). Програм подршке развоју и промоцији женског иновационог предузетништва као приоритет има подршку женском иновационом предузетништву, и даје значајан подстицај развоју друштвене свести и ствара потребне услове да се пословни амбијент промени и да се у деловању привредних друштава и предузетника у већој мери нађу жене као оснивачи, власници или деоничари привредних субјеката. 
			Општи циљ овог програма је системско унапређење иновационог предузетништва међу женама на националном и локалном нивоу кроз промоцију и афирмацију женског иновационог предузетништва, директну подршку реализацији њихових предузетничких идеја, као и развоју предузетничких способности и капацитета код жена. Крајњи циљ Програма је повећање свести о важности женског иновационог предузетништва, повећање степена информисаности о мерама које Влада спроводи у циљу подршке женском иновационом предузетништву, као и остваривање значајније улоге жена предузетница на тржишту рада кроз развој њиховог пословања, запошљавање већег броја људи и остваривање већих и одрживих прихода. 
			Специфични циљеви Програма су:
			1. Успостављање комуникационог оквира који ће допринети промоцији женског иновационог предузетништва и подстицању предузетничке иницијативе код жена на територији Републике Србије;
			2. Унапређење знања и вештина код жена у области развоја иновационог предузетништва;
			3. Развијањe свести код жена о могућностима креативних, иновативних и предузетничких активности, као и унапређење пословних потенцијала жена које се баве иновационим предузетништвом;
			4. Унапређење пословних капацитета жена предузетница кроз пружање директне материјалне подршке намењене реализацији њихових предузетничких идеја посредством јединица локалне самоуправе;
			5. Подизање капацитета привредних друштава чији су оснивачи, суоснивачи и/или овлашћени заступници жене, а кроз подршку реализацији иновационих пословних идеја и
			6. Размена знања и искуства између потенцијалних и постојећих предузетница.
			III. КОРИСНИЦИ БЕСПОВРАТНИХ СРЕДСТАВА
			Право на коришћење бесповратних средстава опредељених на Економској класификацији 423 – услуге по уговорима, а у оквиру реализације мере из тачке 1. Програма има организација која:
			1) испуњава услове прописане овим Програмом,
			2) поседује искуство у предметној области, као и неопходне техничке и кадровске капацитете којима може да обезбеди успешну реализацију наведене мере.
			Право на коришћење бесповратних средстава опредељених на Економској класификацији 463 – трансфери осталим нивоима власти, а у оквиру реализације мере из тачке 2. Програма има јединица локалне самоуправе која:
			1) испуњава услове прописане овим Програмом,
			2) поседује искуство у реализацији истих или сродних пројеката и достави индикаторе на основу којих ће пратити како реализација пројекта доприноси развоју женског иновационог предузетништва на територији јединице локалне самоуправе.
			Право на коришћење бесповратних средстава опредељених на Економској класификацији 463 – трансфери осталим нивоима власти, а у оквиру реализације мере из тачке 2. Програма има организација која конкурише заједно са јединицом локалне самоуправе и која:
			1) испуњава услове прописане овим програмом,
			2) поседује искуство у предметној области, као и неопходне техничке и кадровске капацитете којима може да обезбеди успешну реализацију наведене мере.
			Право на коришћење бесповратних средстава немају организације и јединице локалне самоуправе које у предвиђеном року нису оправдале средства добијeна на основу Програма подршке развоју и промоцији женског иновационог предузетништва реализованог у 2018. години.
			Подносилац пријаве може поднети једну пријаву на јавни конкурс, с изузетком јединице локалне самоуправе која може поднети више пријава када конкурише са различитим организацијама. 
			Пријава на конкурс не може бити заједнички поднета од стране више организација или више јединица локалне самоуправе. 
			Градска општина, у складу са Законом о локалној самоуправи („Службени гласник РС”, бр. 129/07, 83/14 – др. закон, 101/06 – др. закон и 47/08), није јединица локалне самоуправе већ општина у оквиру јединице локалне самоуправе, односно града и не може да буде корисник бесповратних средстава у оквиру Програма.
			IV. НАМЕНА СРЕДСТАВА
			Средства намењена за подршку развоју и промоцији женског иновационог предузетништва користе се за следеће намене:
			1) у оквиру реализације мере из тачке 1. Програма, средства се могу користити за планирање, израду и спровођење промотивне кампање о значају развоја женског иновационог предузетништва на националном и локалном нивоу, организацију манифестација које доприносе промоцији и популаризацији женског иновационог предузетништва, као и за израду штампаних и мултимедијалних публикација које доприносе промоцији женског иновационог предузетништва у широј популацији,
			2) у оквиру реализације мере из тачке 2. Програма, средства се могу користити за израду и спровођење програма менторства и обука чији је циљ развој иновационих предузетничких вештина међу женама, за реализацију програма промоције женског иновационог предузетништва, за доделу подстицаја женама предузетницама у циљу унапређења и развоја њихових пословних иновационих капацитета, као и за друге пројекте којима се развија женско иновационо предузетништво на локалном нивоу.
			V. УСЛОВИ ЗА ДОБИЈАЊЕ СРЕДСТАВА
			Право на коришћење бесповратних средстава опредељених на Економској класификацији 423 – услуге по уговорима, а у оквиру реализације мере из тачке 1. Програма има организација која испуњава следеће услове:
			1) да је поднела попуњен пријавни формулар (Образац пријаве број 1) са потребном документацијом у складу са овим програмом и објављеним јавним конкурсом,
			2) да је регистрована у Агенцији за привредне регистре,
			3) да је измирила обавезе по основу пореза и доприноса,
			4) да је измирила све обавезе по основу локалних дажбина,
			5) да јој у року од једне године пре подношења пријаве није изречена правоснажна мера забране обављања делатности,
			6) да јој рачун није у блокади у периоду од 1. јануара 2019. године,
			7) да над њима није покренут стечајни поступак или поступак ликвидације,
			8) да својим искуством у предметној области, као и техничким и кадровским капацитетима може да обезбеди успешну реализацију мере за коју конкурише,
			9) да је израђен детаљан акциони план пројекта са дефинисаном временском динамиком спровођења активности,
			10) да је израђен детаљан буџет пројекта. 
			Право на коришћење бесповратних средстава опредељених на Економској класификацији 463 – трансфери осталим нивоима власти, а у оквиру реализације мере из тачке 2 Програма има јединица локалне самоуправе која испуњава следеће услове:
			1) да је поднела попуњен пријавни формулар (Образац пријаве број 2) са потребном документацијом у складу са овим програмом и објављеним јавним конкурсом,
			2) да јој рачун није у блокади у периоду од 1. јануара 2019. године,
			3) да својим искуством у реализацији истих и сродних пројеката може да обезбеди успешну реализацију мере за коју конкурише,
			4) да поседује неопходне техничке, административне и кадровске капацитете потребне за успешну реализацију мере за коју конкурише,
			5) да је израђен детаљан акциони план пројекта са дефинисаном временском динамиком спровођења активности, као и индикаторима на основу којих ће се пратити како реализација пројекта доприноси реализацији мере за коју конкурише,
			6) да је израђен детаљан буџет пројекта.
			Право на коришћење бесповратних средстава опредељених на Економској класификацији 463 – трансфери осталим нивоима власти, а у оквиру реализације мере из тач. 2. Програма има организација која конкурише заједно са јединицом локалне самоуправе и која испуњава следеће услове:
			1) да је са јединицом локалне самоуправе поднела попуњен пријавни формулар (Образац пријаве број 3) са потребном документацијом у складу са овим програмом и објављеним јавним конкурсом,
			2) да је регистрована у Агенцији за привредне регистре,
			3) да је измирила обавезе по основу пореза и доприноса,
			4) да је измирила све обавезе по основу локалних дажбина,
			5) да јој у року од једне године пре подношења пријаве није изречена правоснажна мера забране обављања делатности,
			6) да рачуни организације и јединице локалне самоуправе нису у блокади у периоду од 1. јануара 2019. године,
			7) да над њима није покренут стечајни поступак или поступак ликвидације,
			8) да својим искуством у предметној области, као и техничким и кадровским капацитетима може да обезбеди успешну реализацију мере за коју конкурише,
			9) да је израђен детаљан акциони план пројекта са дефинисаном временском динамиком спровођења активности,
			10) да је израђен детаљан буџет пројекта.
			VI. ФИНАНСИЈСКИ ОКВИР
			Бесповратна средства се додељују у складу са наменом средстава. Трошкови укључују порез на додату вредност.
			Средства ће бити пренета, по одобрењу пројекта, односно доношења Одлуке министра о додели средстава, организацији за реализацију мере из тачке 1. Програма, односно јединици локалне самоуправе за реализацију мере из тачке 2. Програма, а на основу Решења министра о наменском трансферу за реализацију конкретног пројекта.
			Корисници средстава у обавези су да наменски трансфер добијен по овом програму користе тачно у одређену сврху за коју је трансфер додељен, а у складу са закљученим уговором. 
			Активност за коју су одобрена средства, као и сва плаћања у вези са њеном реализацијом, мора бити започета након потписивања уговора, а плаћања извршена до 31. децембра 2019. године, док се правдање утрошених средстава мора извршити најкасније до 15. фебруара 2020. године. Неутрошена средства враћају се у буџет Републике Србије. 
			Јединица локалне самоуправе ће реализовати меру из тачке 2. Програма тако да обезбеди транспарентност у додели средстава, а у случају да је потребно објавити јавни позив или спровести поступак јавне набавке, у комисији ће учествовати и представник Кабинета министра.
			Јединица локалне самоуправе ће извршити плаћања организацији која ће реализовати меру из тачке 2. Програма, на основу испостављених месечних фактура, извештаја и/или других финансијских докумената за спроведене активности, а које су у складу са одобреним планом реализације пројекта који је саставни део уговора. Изузетно, на основу оправданог захтева организације, јединица локалне самоуправе може средства намењена за реализацију мере из тачке 2. Програма пренети организацији једнократном исплатом средстава за реализацију мере, а уз достављање јединици локалне самоуправе средства обезбеђења – менице и меничног овлашћења, евидентираних у регистру меница и овлашћења који води Народна банка Србије.
			Одобрени износ средстава по овом Програму, а за реализацију конкретног пројекта, сматра се коначним одобреним износом за планирану намену у 2019. години. Кабинет министра не преузима обавезу финансирања додатних трошкова. Уколико настану додатни трошкови у вези са реализацијом пројекта, потребна додатна средства мора обезбедити корисник средстава из сопствених прихода или из других извора финансирања (донације итд.).
			Средства се не могу користити за: заостале обавезе по основу такси и пореза, зајмове и рате за отплату кредита, трошкове гаранција, полисе осигурања, камате, трошкове банкарског пословања, курсне разлике, царинске трошкове, индиректне и административне трошкове, текуће трошкове, кредитирање трећих лица, прикупљање докумената за пријаву на конкурс и друге активности које нису у складу са наменом средстава.
			VII. НЕОПХОДНА ДОКУМЕНТАЦИЈА
			Ради остваривања права на коришћење бесповратних средстава намењених за реализацију мере из тачке 1. Програма, а опредељених на Економској класификацији 423 – услуге по уговорима, организација је у обавези да достави следећу документацију:
			1) правилно попуњен пријавни формулар потписан од стране овлашћеног представника организације – Образац пријаве број 1,
			2) извод из регистра Агенције за привредне регистре,
			3) оригинал или оверена фотокопија потврде надлежне филијале Пореске управе да је организација измирила све обавезе по основу пореза и доприноса закључно са датумом објављивања јавног конкурса,
			4) оригинал или оверена фотокопија потврде надлежног органа локалне самоуправе да је организација измирила све обавезе према локалној самоуправи закључно са датумом објављивања јавног конкурса,
			5) оригинал или оверена фотокопија потврде надлежног органа да организацији у последњој години пре објављивања јавног позива није изречена правоснажна мера забране обављања делатности – издата након објављивања конкурса,
			6) штампану потврду са интернет странице Народне банке Србије да рачун организације није у блокади oд 1. јануара 2019. године,
			7) оригинал или оверена фотокопија потврде Агенције за привредне регистре или надлежног суда да над организацијом није покренут стечајни поступак или поступак ликвидације, издата након објављивања конкурса,
			8) изјаву о de minimis државној помоћи која је организацији додељена у текућој фискалној години и у претходне две фискалне године,
			9) оверен и потписан доказ да је у претходном периоду организација реализовала активности које су у складу са мером за коју конкуришу (извештаји о претходно реализованим активностима, као и писма препоруке, рецензије и др. за неке од тих активности),
			10) потписану изјаву овлашћеног представника организације да поседују неопходне техничке и кадровске капацитете потребне за успешну реализацију мере, а која садржи податак о датуму оснивања организације, податак о укупном броју запослених и ангажованих лица, листу стручних референци организације, 
			11) потписан детаљан акциони план пројекта са дефинисаном временском динамиком спровођења активности,
			12) потписан буџет пројекта који садржи детаљни табеларни приказ структуре и динамике реализације трошкова на пројекту,
			13) презентација предложеног пројекта.
			Ради остваривања права на коришћење бесповратних средстава намењених за реализацију мере из тачке 2. Програма, а опредељених на Економској класификацији 463 – трансфери осталим нивоима власти, јединица локалне самоуправе је у обавези да достави следећу документацију:
			1) правилно попуњен пријавни формулар потписан од стране овлашћеног представника јединице локалне самоуправе – Образац пријаве број 2,
			2) штампану потврду са интернет странице Народне банке Србије да рачун јединице локалне самоуправе није у блокади oд 1. јануара 2019. године,
			3) оверен и потписан доказ да је у претходном периоду јединица локалне самоуправе реализовала исте и сродне пројекте (извештаји о претходно реализованим активностима),
			4) потписану изјаву овлашћеног представника да јединица локалне самоуправе поседује неопходне техничке, административне и кадровске капацитете потребне за успешну реализацију мере,
			5) потписан детаљан акциони план пројекта са дефинисаном временском динамиком спровођења активности, као и индикаторима на основу којих ће се пратити како реализација пројекта доприноси реализацији мере,
			6) потписан буџет пројекта који садржи детаљни табеларни приказ структуре и динамике реализације трошкова на пројекту, са назначеним сопственим средствима уколико их јединица локалне самоуправе улаже у пројекат,
			7) презентација предложеног пројекта.
			Ради остваривања права на коришћење бесповратних средстава намењених за реализацију мере из тачке 2. Програма, а опредељених на Економској класификацији 463 – трансфери осталим нивоима власти, организација која конкурише заједно са јединицом локалне самоуправе у обавези је да достави следећу документацију:
			1) правилно попуњен пријавни формулар потписан од стране овлашћених представника организације и јединице локалне самоуправе – Образац пријаве број 3,
			2) извод из регистра Агенције за привредне регистре,
			3) оригинал или оверена фотокопија потврде надлежне филијале Пореске управе да је организација измирила све обавезе по основу пореза и доприноса закључно са датумом објављивања јавног конкурса,
			4) оригинал или оверена фотокопија потврде надлежног органа локалне самоуправе да је организација измирила све обавезе према локалној самоуправи закључно са датумом објављивања јавног конкурса,
			5) оригинал или оверена фотокопија потврде надлежног органа да организацији у последњој години пре објављивања јавног конкурса није изречена правоснажна мера забране обављања делатности – издата након објављивања конкурса,
			6) штампане потврде са интернет странице Народне банке Србије да рачуни организације и јединице локалне самоуправе нису у блокади oд 1. јануара 2019. године,
			7) оригинал или оверена фотокопија потврде Агенције за привредне регистре или надлежног суда да над организацијом није покренут стечајни поступак или поступак ликвидације, издата након објављивања конкурса,
			8) Изјаву о de minimis државној помоћи која је организацији додељена у текућој фискалној години и у претходне две фискалне године,
			9) оверен и потписан доказ да је у претходном периоду организација реализовала активности које су у складу са мером за коју конкуришу (извештаји о претходно реализованим активностима, као и писма препоруке, рецензије и др. за неке од тих активности),
			10) потписану изјаву овлашћеног представника организације да поседују неопходне техничке и кадровске капацитете потребне за успешну реализацију мере, а која садржи податак о датуму оснивања организације, податак о укупном броју запослених и ангажованих лица, листу стручних референци организације, 
			11) потписан детаљан акциони план пројекта са дефинисаном временском динамиком спровођења активности,
			12) потписан буџет пројекта који садржи детаљни табеларни приказ структуре и динамике реализације трошкова на пројекту,
			13) презентација предложеног пројекта.
			Обрасци пријаве 1, 2. и 3. одштампани су уз овај програм и чине његов саставни део.
			Напомена: 
			Потврда Народне банке Србије да дужник нема евидентиране основе и налоге у принудној наплати не може се сматрати доказом да рачун подносиоца пријаве није у блокади.
			Уколико подносилац пријаве не достави потребну документацију, а која се може прибавити из службених евиденција које се воде у складу са законом, Кабинет министра ће прибавити наведену документацију по службеној дужности у законом прописаним роковима. 
			VIII. НАЧИН ОБЈАВЉИВАЊА КОНКУРСА И ИЗБОР ПРИЈАВА
			Кабинет министра ће након усвајања овог програма расписати јавни конкурс. Конкурс ће бити објављен на српском језику у дневном листу који има покривеност на целој територији Републике Србије, као и на сајту www.inovacije.gov.rs. Рок за подношење пријава је од дана објављивања конкурса до утрошка средстава.
			Испуњеност услова за доделу средстава утврђује Комисија за оцену пријава и праћење реализације програма (у даљем тексту: Комисија) коју образује министар.
			Средства ће се додељивати по пристиглим пријавама – до утрошка средстава предвиђених за ову намену.
			Датумом приспећа пријаве сматра се датум достављања последње допуне, односно комплетне документације у вези са поднетом пријавом на адресу за пријем поште Кабинета министра.
			У случају да је пријава непотпуна, подносилац пријаве ће бити обавештени да у року не краћем од пет радних дана од достављања обавештења допуни пријаву, а како би пријава била предмет разматрања на седници Комисије. Обавештење о потребној допуни пријаве доставља се подносиоцу пријаве на електронску адресу назначену за контакт у пријавном обрасцу. Уколико не поступи по обавештењу у наведеном року, сматраће се да пријава није комплетна и неће се разматрати.
			Комисија разматра пријаве по редоследу приспећа комплетне документације. У поступку разматрања пријава, Комисија проверава формалну исправност докумената и утврђује испуњеност услова за доделу средстава, као и да ли су циљеви и активности из поднете пријаве у складу са циљевима Програма.
			Комисија може извршити додатну проверу поднете документације, тражити додатне информације које се односе на план реализације пројектних активности и планирани буџет пројекта, али само за подносиоца пријаве који је испунио формалне услове из програма и конкурса.
			Комисија може, уз образложење, захтевати одређене измене предложених пројектних или других решења. У случају да подносилац пријаве не поступи по сугестијама Комисије у остављеном року, који не може бити дужи од осам дана, пријава ће бити одбачена. 
			Комисија може предложити министру, уз образложење, да се одобри реализација пројекта уз умањење буџета предложеног пројекта и/или уз умањење обима активности планираних предложеним пројектом.
			На предлог Комисије министар доноси Одлуку о додели средстава, а потом се са изабраним корисником средстава потписује уговор.
			Конкурсна документација се не враћа. На захтев подносиоца пријаве, коме није одобрен пројекат, могу се вратити достављена документа. 
			IX. НАЧИН ПРИЈАВЉИВАЊА
			Прецизно и тачно попуњена пријава и пратећа документација шаље се препорученом поштом на адресу: Влада, Кабинет министра без портфеља задуженог за иновације и технолошки развој, Немањина 11, 11000 Београд.
			Пријаве се предају у коверти са назнаком „Пријава за конкурс – средства за подршку развоју и промоцији женског иновационог предузетништва”, са пуним називом и адресом пошиљалаца на полеђини коверте. 
			Скенирана пријава и пратећа документација се након формалног пријављивања на конкурс достављају Кабинету министра на мејл адресу zenskopreduzetnistvo@inovacije.gov.rs са назнаком „Пријава за конкурс – средства за подршку развоју и промоцији женског иновационог предузетништва”.
			Пријаве које нису поднете на горе предвиђен начин се неће разматрати, о чему ће бити обавештен подносилац пријаве.
			X. ЗАКЉУЧИВАЊЕ УГОВОРА 
			Међусобна права, обавезе и одговорности у вези са коришћењем бесповратних средстава уређују се уговором. Уговор нарочито садржи новчани износ који се додељује за реализацију пројекта, намене за које се средства додељују, начин преноса бесповратних средстава и обавезу подносиоца пријаве да, уколико средства из буџета не реализује или их не искористи наменски, мора та средства да врати у буџет Републике Србије.
			Министар на основу Одлуке о додели средстава потписује:
			─ уговор са овлашћеним представником организације за реализацију мере из тачке 1. Програма;
			─ уговор са овлашћеним представником јединице локалне самоуправе за реализацију мере из тачке 2. Програма;
			─ тројни уговор са овлашћеним представником организације и овлашћеним представником јединице локалне самоуправе за реализацију мере из тачке 2. Програма.
			Подносилац пријаве коме су средства одобрена, а који није потписао уговор у року од 30 дана, сматраће се да је одустао од додељених средстава.
			Уговор ступа на правну снагу датумом потписивања овлашћених лица свих уговорних страна. У случају да једна од уговорних страна потпише уговор накнадно, уговор ступа на правну снагу даном последњег потписа.  
			XI. ПРАЋЕЊЕ РЕАЛИЗАЦИЈЕ АКТИВНОСТИ
			Корисник средстава који реализује одобрени пројекат не може мењати обим активности везаних за реализацију пројекта у односу на одобрени обим, без претходне сагласности Кабинета министра. 
			Корисник средстава дужан је да Кабинету министра доставља редовне извештаје и другу финансијску документацију за спроведене активности како би Кабинет министра имао увид у динамику реализације одобреног пројекта и увид у наменско трошење средстава.
			Корисник средстава дужан је да Кабинету министра, након завршетка пројекта, достави коначни писани извештај. 
			У року од најкасније 90 дана по истеку рока за испуњење уговорних обавеза, Кабинет министра ће спровести контролу свих пројектних активности и о утврђеном стању доставити извештај Влади.
			
			
			
			
			
			
			
			
			
			
			
	

