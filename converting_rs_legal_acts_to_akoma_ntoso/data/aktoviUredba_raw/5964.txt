


	
	Zakon


	
			На основу члана 54. став 1. тачка 1) Закона о поступку уписа у катастар непокретности и водова („Службени гласник РС”, број 41/18), 
			Влада доноси
			УРЕДБУ
			о начину достављања докумената у поступку уписа у катастар и начину издавања извода из катастра електронским путем 
			"Службени гласник РС", број 50 од 29. јуна 2018.
			Предмет уређивања
			Члан 1.
			Овом уредбом ближе се уређује начин достављања, по службеној дужности, исправа  за упис у катастар непокретности и катастар водова од стране обвезника доставе путем информационог система, начин подношења захтева за упис у катастар преко професионалног корисника е-шалтера, захтева за издавање електронских извода из катастра, начин  и поступак повезивања обвезника доставе и професионалних корисника са Републичким геодетским заводом (у даљем тексту: Завод), начин достављања аката од стране Завода, путем електронског шалтера, услови за приступање електронском шалтеру, као и регистрација корисника електронског шалтера.
			Значење појединих израза
			Члан 2.
			Поједини изрази који се користе у овој уредби имају следеће значење:
			1) „електронски шалтер” јесте информациони систем који се састоји од техничке опреме (сервера и других хардверских уређаја, комуникацијске опреме), мрежа и база података и софтверских програма као јединствен централни систем за повезивањекорисника(у даљем тексту: е-шалтер);
			2) „корисник е-шалтера” јесте обвезник доставе и професионални корисник који је регистрован за коришћење е-шалтера;
			3) „катастар” јесте катастар непокретности и катастар водова;
			4) „Завод” јесте Републички геодетски завод, односно његова ужа унутрашња јединица, образована за територију општине, града, односно градске општине – служба за катастар непокретности, односно за територије више општина или градских општина, односно града –  одељење за катастар водова.
			Управљање е-шалтером
			Члан 3.
			Е-шалтером управља Завод у складу са Законом о поступку уписа у катастар непокретности и водова („Службени гласник РС”, број 41/18 – у даљем тексту: Закон), Законом о електронском документу, електронској идентификацији и услугама од поверења у електронском пословању („Службени гласник РС”, број 94/17) и Законом о информационој безбедности („Службени гласник РС”, бр. 6/16 и 94/17).
			Коришћење е-шалтера обвезнику доставе и професионалном кориснику одобрава Завод у складу са Законом и овом уредбом.
			Завод на својој интернет страници објављуje корисничко упутство за коришћење е-шалтера.
			Корисничко упутство из става 3. овог члана односи се на кориснике е-шалтера који директно приступају е-шалтеру и садржи: минималне хардверске захтеве за коришћење е-шалтера, минималне софтверске захтеве за коришћење е-шалтера, упутство за дигитализацију аката, упутство за формирање електронских докумената, упутство за коришћење софтверског програма е-шалтера. 
			Обвезник доставе који доставља податке и исправе преко апликације која је путем веб сервиса повезана са е-шалтером доставља их на начин и у обиму који споразумно одређују Завод и орган који обезбеђује ту апликацију.
			Услови за коришћења е-шалтера
			Члан 4.
			Корисник е-шалтера обезбеђује минималне техничке услове за коришћење е-шалтера које објављује Завод у корисничком упутству за коришћење е-шалтера из члана 3. став 3. ове уредбе, квалификовани сертификат за електронски потпис, односно електронски печат и одређује лица која су овлашћена да, у његово име, приступају е-шалтеру. 
			Испуњеност услова из става 1. овог члана корисник е-шалтера потврђује посебном изјавом сачињеном у писаној форми. 
			Регистрација корисника
			Члан 5.
			Захтев за коришћење е-шалтера подноси се Заводу у електронској форми или у форми папирног документа. 
			У захтеву  се, поред осталог, наводи пуно пословно име корисника, ако је правно лице, односно име, презиме и адреса на којој је регистровао пословање, ако је физичко лице (предузетник, јавни бележник, извршитељ, адвокат и сл.), као и матични број под којим је заведен у регистар који води агенција надлежна за вођење регистара привредних субјеката, односно други регистар у којем је регистровано обављање делатности подносиоца захтева, име, презиме и ЈМБГ законског заступника корисника е-шалтера, ако је корисник правно лице и име, презиме и ЈМБГ овлашћеног физичког лица које ће приступати е-шалтеру у име корисника е-шалтера.
			Уз захтев се прилаже: 
			1) изјава из члана 4. став 2. ове уредбе; 
			2) изјава корисника, односно овлашћеног лица из става 2. овог члана да је сагласан да Завод може обрађивати његове личне податке за потребе поступка регистрације. 
			Ако су испуњени услови прописани законом и овом уредбом, Завод одобрава коришћење е-шалтера и кориснику додељује кориснички налог за приступање е-шалтеру, који се састоји од корисничког имена и лозинке. 
			Коришћење е-шалтера
			Члан 6.
			Корисник е-шалтера је обавезан да се приликом коришћења е-шалтера придржава закона и подзаконских аката који уређују заштиту безбедности информационих система.
			Корисник е-шалтера не сме да уступи кориснички налог другом лицу и искључиво је одговоран за све активности које се остварују преко његовог корисничког налога.
			У случају губитка или неовлашћене употребе корисничког налога, корисник е-шалтера дужан је да о томе одмах обавести Завод.
			Корисник е-шалтера је обавезан да о свакој промени професионалног, односно радног статуса, као и других података из члана 5. став 2. ове уредбе одмах обавести Завод ради измене, односно укидања корисничког налога.
			Обавештење о промени података из члана 5. став 2. ове уредбе који се односе на обвезнике доставе који користе апликацију која је путем веб сервиса повезана са е-шалтером, Завод прибавља путем веб сервиса од стране органа који обезбеђује ту апликацију или путем сервисне магистрале органа.
			Подаци унети у е-шалтер подлежу заштити, у складу са законом који уређује заштиту података о личности.
			Аутоматска обрада података у вези са коришћењем е-шалтера
			Члан 7.
			У вези са коришћењем е-шалтера софтвер аутоматски:
			1) евидентира сваку активност корисника е-шалтера као и време преузимања те активности;
			2) додељује референтни идентификациони број за сваку доставу, коју корисник е-шалтера изврши Заводу преко е-шалтера; 
			3) аутоматски генерише и доставља електронску поруку до регистроване електронске адресе корисника е-шалтера, да је процес електронске доставе окончан;
			4) евидентира сваку активност Завода према кориснику е-шалтера.
			Начин доставе Заводу преко е-шалтера
			Члан 8.
			Достављање поднесака, исправа и других докумената, укључујући и подношење захтева за упис у катастар, односно захтева за издавање извода из катастра преко е-шалтера, врши се директним приступом апликацији е-шалтера, у складу са корисничким упутством из члана 3. став 3. ове уредбе.
			Изузетно од става 1. овог члана, обвезници доставе могу да врше доставу исправа и других докумената и преко апликације која је путем веб сервиса повезана са апликацијом е-шалтера.
			Jавни бележници, јавни извршитељи и судови када поступају као обвезници доставе, исправе достављају преко апликације коју обезбеђује министарство надлежно за послове правосуђа која је путем веб сервиса повезана са апликацијом е-шалтера.
			Завод одобрава повезивање апликације из става 2. овог члана са апликацијом е-шалтера ако су испуњени услови интероперабилности. 
			Сва документа која издаје Завод, а која су кориснику е-шалтера неопходна за обављање своје делатности, корисник е-шалтера прибавља подношењем захтева Заводу кроз е-шалтер.
			Подаци из службених евиденција који су обвезнику доставе неопходни за обављање своје делатности Завод обезбеђује преко сервисне магистрале органа у складу са прописима којима се уређује електронска управа.
			Подаци прибављени на начин из става 6. овог члана сматрају се поузданим и имају исту доказну снагу као оверени изводи из тих евиденција.
			Захтев из става 5. овог члана подноси се кроз е-шалтер директним приступом апликацији е-шалтер или путем апликације која је веб сервисима повезана са е-шалтером.
			Поднесци, исправе и друга документа из става 1. овог члана израђују се  у електронском облику, на начин и у складу са стандардима описаним у корисничком упутству из члана 3. став 3. ове уредбе и оверавају квалификованим електронским потписом, односно квалификованим електронским печатом, у складу са законом који уређује електронски документ. Елаборат геодетских радова и остала техничка документација доставља се у електронском формату прописаном подзаконским актом који доноси Завод, односно подзаконским актом који уређује обједињену процедуру за издавање грађевинске дозволе, на начин ближе описан у корисничком упутству из члана 3. став 3. ове уредбе. 
			Завођење предмета и потврда пријема
			Члан 9.
			Завод одмах по пријему исправе за упис која му се доставља по службеној дужности, односно захтева за упис у катастар или другог поднеска, заводи предмет у електронску евиденцију и издаје потврду о пријему, коју електронским путем без одлагања доставља кориснику е-шалтера.
			Потврда о пријему из става 1. овог члана садржи класификациони број предмета, датум и време пријема.
			Даље поступање Завода
			Члан 10.
			Завод је дужан да поступи по достави, односно захтеву у роковима прописаним Законом и да изврши доставу решења и других аката у складу са Законом.
			Достава из става 1. овог члана врши се преко е-шалтера у форми електронског документа, овереног у складу са законом који уређује електронски документ.
			Решење се доставља преко е-шалтера:
			1) обвезнику доставе, ради информисања, 
			2) професионалном кориснику е-шалтера као пуномоћнику странке у поступку;
			3) странкама у поступку, ако је затражено да им се достава изврши електронским путем.
			Уредна достава преко е-шалтера се доказује електронском потврдом о пријему документа (доставница).
			Док се не стекну услови за квалификовану електронску доставу у складу са законом који уређује електронски документ:
			1) сматраће се да је електронска достава кориснику е-шалтера у складу са ставом 1. овог члана извршена моментом слања кроз е-шалтер, осим у случају системске повратне информације да достава није успела;
			2) достава лицима на која се односи упис, а којима се достава не врши преко корисника е-шалтера, вршиће се препорученом пошиљком, у форми одштампаног примерка електронског документа, овереног у складу са законом који уређује електронски документ.
			Завод ће овлашћеном лицу пореског органа, органа јединице локалне самоуправе надлежном за утврђивање, наплату и контролу изворних прихода јединице локалне самоуправе, као и овлашћеном лицу предузећа месно надлежног за обједињену наплату комуналних услуга обезбедити приступ Законом прописаним документима кроз е-шалтер на начин описан у корисничком упутству из члана 3. став 3. ове уредбе.
			Сматраће се да је Завод извршио уредну доставу докумената из става 5. овог члана у моменту када су та документа унета у систем и учињена доступним овлашћеним лицима преко е-шалтера.
			Увид у податке катастра непокретности и издавање листа непокретности и копије плана
			Члан 11.
			Завод обвезнику доставе обезбеђује увид у податке катастра непокретности и преузимање тих података преко сервисне магистрале органа без плаћања таксе.
			Завод кориснику е-шалтера издаје лист непокретности и копију плана преко е-шалтера, на исти начин на који је захтев поднет у складу са чланом 8. став 8. ове уредбе, у року од 24 часа од подношења захтева у ПДФ формату, оверене валидним квалификованим електронским потписом, односно електронским печатом, у складу са законом.
			Начин одржавања и надоградње е-шалтера
			Члан 12.
			Завод ће обезбедити функционисање, одржавање и надоградњу е-шалтера.
			Завод одређује лица која пружају техничку и софтверску подршку корисницима е-шалтера.
			Форма папирног документа као алтернатива
			Члан 13.
			У случају прекида рада е-шалтера у трајању дужем од 24 часа, Завод о томе истиче обавештење за кориснике е-шалтера на својој интернет страници. 
			Док траје прекид из става 1. овог члана, достављање исправа за упис, других докумената и поднесака, као и решења, извода из катастра и других докумената Завода, врши се на начин који ће Завод објавити у оквиру обавештења о прекиду, а који ће бити у складу са законом.
			Приступ документима
			Члан 14.
			Корисник е-шалтера може увек да приступи документима која је доставио Заводу преко е-шалтера, као и документима која су му достављена од стране Завода. 
			Сва документација достављена преко е-шалтера чува се у електронској форми и доступна је за потребе инспекцијског надзора, ревизије или других радњи овлашћених лица и органа одређених законом.
			Завршна одредба
			Члан 15.
			Ова уредба ступа на снагу 1. јула 2018. године.
			05 број 110-6191/2018-2
			У Београду, 29. јуна 2018. године
			Влада
			Председник, 
			Ана Брнабић, с.р.
	

