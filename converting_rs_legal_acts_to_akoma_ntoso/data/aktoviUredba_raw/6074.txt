


	
	Zakon



	
			На основу члана 28. став 2. Закона о заштити земљишта („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о систематском праћењу стања и квалитета земљишта
			“Службени гласник РС”, број 73 од 11. октобра 
			2019.
			Члан 1.
			Овом уредбом ближе се утврђују садржина Програма мониторинга земљишта, методологија за систематско праћење квалитета и стања земљишта, критеријуми за одређивање броја и распореда мерних места, листа параметара за одређени тип земљишта, листа метода и стандарда који се користе за узорковање земљишта, анализу узорака и обраду података, обим и учесталост мерења, индикатори за оцену ризика од деградације земљишта, рокови и начин достављања података.
			Члан 2.
			Програм мониторинга земљишта нарочито садржи:
			1) број и распоред локалитета, положај мерних места приказан у UTM координатном систему (Трансверзални Меркаторов координатни систем);
			2) број профила који се отвара, односно број узорака који се узима на сваком локалитету;
			3) листу параметара који се испитују на местима узорковања земљишта;
			4) листу метода и стандарда који се користе за узорковање земљишта и анализу узорака и обраду података;
			5) одабране индикаторе за оцену ризика од деградације земљишта за свако мерно место (државна мрежа мониторинга);
			6) дефинисану временску динамику узорковања земљишта, анализе узорака, обраде и приказа података.
			Члан 3.
			Методологија за систематско праћење квалитета и стања земљишта и критеријуми за одређивање броја и распореда мерних места дата је у Прилогу 1 – Методологија за систематско праћење квалитета и стања земљишта и критеријуми за одређивање броја и распореда мерних места, који је одштампан уз ову уредбу и чини њен саставни део.
			Члан 4.
			Листа параметара за одређени тип земљишта обухвата физичке, хемијске и микробиолошке параметре за утврђивање квалитета и стања земљишта.
			Листа метода и стандарда обухвата списак референтних метода и стандарда који се користе за узорковање земљишта, анализу узорака и обраду података.
			Листе са подацима из ст. 1. и 2. овог члана дате су у Прилогу 2 – Листа параметара, метода и стандарда за мониторинг земљишта, који је одштампан уз ову уредбу и чини њен саставни део.
			Члан 5.
			Педолошки профил се отвара ради идентификације систематске јединице земљишта на нивоу типа приликом успостављања мерног места у државној мрежи, а затим на сваких 20 година.
			Изузетно, када постоји опасност од деградације физичких својстава, узорковање земљишта у непоремећеном стању из педолошког профила обавља се на сваких пет година.
			На нивоу локалне мреже педолошки профил се отвара по потреби, уколико начин коришћења земљишта на ком се врши мониторинг то захтева. 
			Приликом отварања педолошког профила, узорци земљишта се узимају из сваког утврђеног педолошког хоризонта и по фиксним дубинама. 
			Узорковање земљишта ради испитивањa физичких, хемијских и микробиолошких својстава, врши се на сваких пет година, по фиксним дубинама од 0 до 30 cm и од 30 до 60 cm.
			Узорци земљишта у локалној мрежи могу се узимати и на дубини од 0 до10 cm, у зависности од начина коришћења земљишта.
			Члан 6.
			Индикатори за оцену ризика од деградације земљишта су:
			1) степен угрожености земљишта од ерозије;
			2) степен угрожености земљишта од смањења органске материје; 
			3) степен угрожености земљишта од збијања;
			4) степен угрожености земљишта од заслањивања и/или алкализације;
			5) степен угрожености земљишта од клизишта, осим клизишта и одрона који могу настати рударским активностима за време трајања активности; 
			6) степен угрожености земљишта од ацидификације;
			7) степен угрожености земљишта од хемијског загађења.
			Индикатори за оцену ризика од деградације земљишта прате се у државној мрежи.
			Избор индикатора за оцену ризика од деградације земљишта врши се на основу очекиваног стања или резултата претходних истраживања.
			Индикатори из ст. 1–3. овог члана утврђују се на основу општих елемената за оцену ризика од деградације земљишта који су дати у Прилогу 3 – Општи елементи за оцену ризика од деградације земљишта, који је одштампан уз ову уредбу и чини њен саставни део. 
			Степен угрожености земљишта од хемијског загађења одређује се на основу вредности загађујућих, штетних и опасних материја у земљишту датих у пропису којим се утврђују граничне вредности загађујућих, штетних и опасних материја у земљишту и на основу вредности опасних и штетних материја у подземним водама, датих у пропису којим се утврђују граничне вредности опасних и штетних материја у подземним водама.
			Члан 7.
			Подаци добијени мониторингом на нивоу државне и локалне мреже достављају се у форми извештаја о мониторингу земљишта, у складу са законом којим се уређује заштита земљишта.
			Подаци из става 1. овог члана достављају се најкасније до 31. марта текуће године за претходну годину, у складу са законом којим се уређујe заштита земљишта.
			Члан 8.
			Даном ступања на снагу ове уредбе престаје да важи Уредба о програму системског праћења квалитета земљишта, индикаторима за оцену ризика од деградације земљишта и методологији за израду ремедијационих програма („Службени гласник РС”, број 88/10).
			Члан 9.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-10122/2019
			У Београду, 10. октобра 2019. године
			Влада 
			Председник,
			Ана Брнабић, с.р.
			Прилози
			
			
			Прилог 1 - Методологија за систематско праћење квалитета и стања 
			земљишта и критеријуми за одређивање броја и распореда мерниох места
			
			
			Прилог 2 - Листа параметара, метода и стандарда за мониторинг 
			земљишта
			
			
			Прилог 3 - Општи елементи за оцену ризика од деградације замљишта
	

