


	
	Zakon


	
			Редакцијски пречишћен текст
			
			
			На основу члана 109. Закона о железници („Службени гласник РС”, број 41/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о стимулативним мерама у циљу унапређења комбинованог транспорта
			"Службени гласник РС", бр. 62 од 30. августа 2019, 
			64 од 6. септембра 2019 - исправка
			Члан 1.
			Овом уредбом ближе се уређује државна помоћ и стимулативне мере у циљу унапређења комбинованог транспорта, у складу са прописима који регулишу ову област (у даљем тексту: стимулативне мере).
			Члан 2.
			Поједини изрази употребљени у овој уредби имају следеће значење:
			1) терминал за комбиновани транспорт означава место за претовар интермодалних транспортних јединица и/или друмских возила са једног на други вид превоза;
			2) интермодална транспортна јединица означава изменљиви транспортни суд или контенер, као и полуприколицу и приколицу погодну за дизање дизалицом.
			Члан 3.
			Стимулативне мере додељују се привредним субјектима преко којих се реализује комбиновани транспорт.
			Привредни субјекти из става 1. овог члана су: 
			1) власници и управљачи терминала за комбиновани транспорт;
			2) оператери за железнички и друмски транспорт;
			3) оператери комбинованог транспорта;
			4) управљачи железничке инфраструктуре и шпедиције.
			Члан 4.
			Стимулативне мере које се односе на укупне инвестиционе трошкове привредних субјеката из члана 3. став 2. ове уредбе додељују се за:
			1) изградњу и реконструкцију терминала за комбиновани транспорт (инфраструктура) укључујући и претоварну и складишну опрему, као и механизацију на терминалима;
			2) опрему за обављање комбинованог транспорта: интермодалне транспортне јединице и полуприколице за друмски транспорт контејнера;
			3) информационе и комуникационе системе, иновативну опрему коју користе привредни субјекти и царина у комбинованом транспорту;
			4) железничка возна средства: локомотиве и специјализовани вагони за комбиновани транспорт.
			Члан 5.
			Финансијска средства за стимулативне мере обезбеђују се у буџету Републике Србије, на позицијама министарства надлежног за послове саобраћаја (у даљем тексту: Министарство), као и из фондова међународне развојне помоћи у складу са прописима.
			Члан 6.
			Висина стимулативних мера које могу бити додељене привредним субјектима из члана 3. став 2. ове уредбе, у односу на укупне инвестиционе трошкове утврђена је тако да је могуће доделити средства у износу:
			1) до 50% од инвестиционих трошкова из члана 4. тачка 1) ове уредбе;
			2) до 100% од инвестиционих трошкова из члана 4. тачка 2) ове уредбе;
			3) до 30% од инвестиционих трошкова из члана 4. тачка 3) ове уредбе;
			4) до 30% од инвестиционих трошкова из члана 4. тачка 4) ове уредбе.
			Члан 7.
			Стимулативне мере се не могу доделити привредним субјектима:
			1) у тешкоћама (привредни субјект коме је угрожен опстанак на тржишту, односно који у последњој години пословања бележи смањење укупног прихода, раст губитака, раст залиха, вишак капацитета, смањење новчаних токова и раст дуга);
			2) који имају доспеле, а неизмирене обавезе према Републици Србији;
			3) код којих је знатно смањен број запослених у претходних 12 месеци од датума подношења пријаве (30% и више).
			Члан 8.
			Одлуку о спровођењу јавног позива ради додељивања стимулативних мера доноси Министарство.
			Јавни позив из става. 1. овог члана садржи услове за доделу стимулативних мера и документацију потребну за пријављивање.
			Оцену пријава и поступак доделе стимулативних мера спроводи Комисија за оцену пријава и поступак доделе стимулативних мера, коју образује министар надлежан за послове саобраћаја. 
			По спроведеном поступку доделе стимулативних мера закључује се уговор.
			Члан 9.
			Привредни субјекти из члана 3. став 2. ове уредбе, достављају Министарству извештај независног ревизора о наменском трошењу средстава.
			Члан 10.
			Даном 
			почетка примене ове уредбе престаје да важи Уредба о стимулативним мерама у циљу унапређења комбинованог транспорта („Службени гласник РС”, број 67/15).
			*Службени гласник РС, број 64/2019
			Члан 11.
			Ова уредба ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2020. године.
			05 број 110-8234/2019
			У Београду, 29. августа 2019. године 
			Влада
			Председник,
			Ана Брнабић, с.р.
	

