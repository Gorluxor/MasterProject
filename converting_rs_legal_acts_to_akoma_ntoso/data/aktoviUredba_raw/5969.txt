


	
	Zakon



	
			На основу члана 7. став 1. тачка 1) Закона о националној инфраструктури геопросторних података („Службени гласник РС”, број 27/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о спроведбеним правилима за метаподатке националне инфраструктуре геопросторних података
			"Службени гласник РС", број 54 од 26. јула 2019.
			Члан 1.
			Овом уредбом ближе се уређују критеријуми и правила за размену скупова и сервиса геоподатака између субјеката националне инфраструктуре геопросторних података (у даљем тексту: НИГП), односно спроведбена правила за метаподатке НИГП-а у смислу Закона о националној инфраструктури геопросторних података („Службени гласник РС”, број 27/18 – у даљем тексту: Закон) и начин обезбеђивања и одржавања метаподатака за скупове геоподатака, низове скупова и сервиса геоподатака који одговарају темама геоподатака из члана 10. Закона.
			Члан 2.
			Овом уредбом преноси се у национално законодавство Уредба Европске комисије 1205/2008/ЕЗ, којом се спроводи Директива 2007/2/ЕЗ Европског Парламента и Савета за метаподатке.
			Члан 3.
			Метаподаци који описују скуп геоподатка, низове скупова и сервиса геоподатака, садрже елементе метаподатака или скупове елемената метаподатака из Прилога 1. и стварају се и одржавају у складу са правилима наведеним у Прилогу 2. и Прилогу 3.
			Прилози из става 1. овог члана одштамапани су уз ову уредбу и чине њен саставни део.
			Члан 4.
			У смислу ове уредбе, уз изразе дефинисане у члану 3. Закона, у примени су и изрази који имају следеће значење:
			1) „низ знакова” је поље вредности елемената метаподатака изражених као скуп знакова који се сматрају јединицом;
			2) „слободан текст” је поље вредности елемената метаподатака изражено на једном или више природних језика;
			3) „порекло” је историјат скупа геоподатака и његов животни циклус од прикупљања и добијања преко састављања и издвајања у његов садашњи облик у складу са стандардом EN ISO 19101;
			4) „елемент метаподатака” је посебна јединица метаподатака у складу са стандардом ЕN ISO 19115;
			5) „поље за назив” је збирка назива које препознаје јединствени идентификатор извора (unique resource identifier – URI), који се користе у документима формата XML (extensible markup language) као назив елемента и назив атрибута;
			6) „квалитет” је скуп карактеристика производа које се односе на способност испуњења потреба, у складу са стандардом EN ISO 19101;
			7) „извор” је извор информација (ресурс) који има директну или индиректну везу са одређеним местом или географским подручјем;
			8) „низови скупова геоподатака” означава збирку скупова геоподатака који имају исту спецификацију производа.
			Члан 5.
			Валидност скупова геоподатака односи се на:
			1) просторни и временски обухват који се односи на геоподатке;
			2) проверу у односу на стандарде мерења или извођења;
			3) степен до којег подаци одговарају предвиђеној намени;
			4) правну валидност скупова геоподатака (где је применљиво).
			Члан 6.
			Одговорни субјекти НИГП-а:
			1) обезбеђују и редовно одржавају метаподатке за скупове и сервисе геоподатака из своје надлежности који се односе на теме геоподатака из члана 10. Закона за које су оглашени одговорним у складу са чланом 12. став 2. Закона;
			2) обезбеђују потпуност и квалитет метаподатака у циљу њиховог проналажења, пописа и коришћења од стране субјеката НИГП-а и осталих корисника на начин који је прописан овом уредбом.
			Члан 7.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-6705/2019-1
			У Београду, 25. јула 2019. године
			Влада
			Председник,
			Ана Брнабић, с.р.
			Прилози
			
			
			Прилог 1 - Елементи метаподатака
			
			
			Прилог 2 - Упутства о бројности и условима елемената метаподатака
			
			
			Прилог 3 - Поља вредности
	

