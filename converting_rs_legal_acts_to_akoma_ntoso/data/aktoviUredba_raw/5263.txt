





На
основу члана 11. став 2. Закона о Безбедносно-информативној агенцији („Службени
гласник Републике Србије”, број 42/2002),

Влада
Републике Србије доноси





УРЕДБУ


о
начину евидентирања, 
обраде, чувања, коришћења, заштите и достављања другим надлежним органима информација и докумената о пословима из надлежности Безбедносно-информативне агенције

"Службени гласник
РС", број
68 од 18. октобра 2002.





Члан 1.

У
Безбедносно-информативној агенцији (у даљем тексту: Агенција) воде се евиденције
лица, организација, документације и других података из надлежности Агенције.



Члан 2.

Евидентирање
у Агенцији врши се по јединственој методологији, централизовано, уз примену ручног
или аутоматизованог начина вођења.

Ручним
начином евиденције се воде путем картотека, регистара, пописника, индекса, каталога
и спискова.

Аутоматизованим
начином евиденције се воде путем рачунара.

Евиденције
се могу истовремено водити на више различитих медијума – носача, односно на папиру,
микрофилму и електронским записима.



Члан 3.

Обрада
документације у Агенцији врши се по јединственој методологији и номенклатурама.

Документација
из става 1. овог члана разврстава се, одлаже и евидентира у досијеа, збирке и документационе
фондове, који имају одговарајући број и назив.



Члан 4.

Документација
и евиденције Агенције, без обзира на облик и врсту записа, чувају се у заштићеним
касама или орманима, израђеним за ове намене, смештеним у посебно обезбеђеним просторијама.

Пренос
документације и евиденција Агенције врши се уз посебне мере заштите и на начин којим
се чувају од евентуалног губљења, крађе или уништења.



Члан 5.

У
извршавању службених задатака, припадници Агенције користе документацију и евиденције
Агенције.

Непосредан
увид у документацију припадници Агенције могу остварити само по писменом одобрењу.



Члан 6.

Заштита
документације, евиденција и тајности података обухвата предузимање мера и активности
у циљу спречавања неовлашћеног приступа подацима и сазнањима из делокруга рада Агенције,
као и обезбеђивања од физичког оштећења или уништења.

Документација
и евиденције штите се без обзира на врсту, начин и облик вођења, као и медијуме
– носаче на којима се налазе.

Агенција
предузима нормативне, физичко-техничке и логичке мере заштите, појединачно или комбиновано.



Члан 7.

Надлежним
државним органима Агенција информације и документа од значаја за заштиту Уставом
утврђеног поретка, безбедносне, политичке и друге интересе Републике Србије доставља
благовремено и континуирано, у складу са законом и другим прописима.



Члан 8.

Начин
евидентирања, обраде, чувања, коришћења, заштите и достављања другим надлежним државним
органима информација и докумената, у складу са овом уредбом, ближе ће интерним упутствима
уредити директор Агенције.



Члан 9.

Ова
уредба ступа на снагу осмог дана од дана објављивања у „Службеном гласнику Републике
Србије”.





05 број 011-14371/2002

У Београду, 17. октобра 2002. године

Влада Републике Србије

Потпредседник,

мр Миодраг Исаков, с.р.

