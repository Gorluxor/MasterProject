


	
	Zakon


	
			На основу члана 8. Закона о буџету Републике Србије за 2019. годину („Службени гласник РС”, број 95/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о утврђивању Програма подршке спровођењу мера популационе политике у Републици Србији за 2019. годину
			"Службени гласник РС", број 8 од 8. фебруара 
			2019.
			Члан 1.
			Овом уредбом утврђује се Програм подршке спровођењу мера популационе политике у Републици Србији за 2019. годину, који је одштампан уз ову уредбу и чини њен саставни део.
			Члан 2.
			Ова уредба ступа на снагу наредног дана од дана објављивања у „Службеном гласнику Републике Србије”.
			05 број 110-1116/2019
			У Београду, 7. фебруара 2019. године
			Влада
			Председник,
			Ана Брнабић, с.р.
			ПРОГРАМПОДРШКЕ СПРОВОЂЕЊУ МЕРА ПОПУЛАЦИОНЕ ПОЛИТИКЕ У РЕПУБЛИЦИ СРБИЈИ ЗА 2019. ГОДИНУ
			I. ПРЕДМЕТ
			Законом о буџету Републике Србије за 2019. годину („Службени гласник РС”, број 95/18), у члану 8. у оквиру Раздела 3 – Влада, Глава 3.6 – Кабинет министра без портфеља задуженог за демографију и популациону политику, Програм 2102 – Подршка раду Владе, Функција 110 – Извршни и законодавни органи, финансијски и фискални послови и спољни послови, Пројекат 4003 – Подршка спровођењу мера популационе политике на територији Републике Србије, апропријација економска класификација 463 – Трансфери осталим нивоима власти, обезбеђена су средства у укупном износу од 650.000.000 динара, ради пружања подршке спровођењу мера популационе политике у Републици Србији за 2019. годину.
			Програмом подршке спровођењу мера популационе политике у Републици Србији за 2019. годину (у даљем тексту: Програм) утврђује се намена средстава, циљ, корисници средстава, јавни позив, распоред и начин коришћења средстава, као и праћење реализације и извештавање о подршци спровођењу мера популационе политике у Републици Србији из средстава обезбеђених Законом о буџету Републике Србије за 2019. годину.
			Програм спроводи Кабинет министра без портфеља задуженог за демографију и популациону политику (у даљем тексту: Кабинет) у сарадњи са јединицама локалне самоуправе (у даљем тексту: ЈЛС).
			II. НАМЕНА СРЕДСТАВА
			Бесповратна средства опредељена Програмом намењена су за суфинансирање мера популационе политике од значаја за демографски развој ЈЛС са циљем побољшања демографских параметара.
			III. ЦИЉ
			Општи циљ Програма је подршка одрживом демографском развоју ЈЛС на територији Републике Србије, односно стационирано становништво, тј. становништво у коме ће следеће генерације бити исте величине као и постојеће.
			Појединачни циљеви који се желе постићи кроз реализацију Програма су:
			1) ублажавање економске цене подизања детета;
			2) усклађивање рада и родитељства;
			3) снижавање психолошке цене родитељства;
			4) очување и унапређење репродуктивног здравља;
			5) решавање проблема неплодности;
			6) пут ка здравом материнству;
			7) едукација из области популационе политике;
			8) активирање локалне самоуправе.
			IV. КОРИСНИЦИ СРЕДСТАВА
			За коришћење бесповратних средстава може се пријавити једна или више ЈЛС из истог региона које ће заједнички спроводити мере популационе политике, а које испуњавају услове дефинисане овим програмом и Јавним позивом.
			Град Београд не може бити корисник бесповратних средстава опредељених овим Програмом.
			V. ЈАВНИ ПОЗИВ
			Средства се распоређују ЈЛС, након спроведеног јавног позива.
			Кабинет објављује Јавни позив за суфинансирање мера популационе политике ЈЛС у „Службеном гласнику Републике Србије” и на интернет страници www.mdpp.gov.rs.
			Рок за подношење пријава је 20 дана од дана објављивања Јавног позива у „Службеном гласнику Републике Србије”.
			Тачно попуњен образац пријаве – Пријава за доделу бесповратних средстава за суфинансирање мера популационе политике јединица локалне самоуправе у Републици Србији у 2019. години, са пратећом документацијом у складу са Јавним позивом доставља се препорученом поштом, на адресу: Кабинет министра без портфеља задуженог за демографију и популациону политику, Булевар Михајла Пупина 2а, 11000 Београд.
			Пријава се предаје у затвореној коверти са назнаком: „Пријава за Јавни позив – Пријава за суфинансирање мера популационе политике јединица локалне самоуправе”, са пуном адресом пошиљаоца на полеђини коверте.
			VI. РАСПОРЕД И НАЧИН КОРИШЋЕЊА СРЕДСТАВА
			Средствима буџета Републике Србије може се суфинансирати до 85% процењених трошкова предложених мера популационе политике.
			Код мера популационе политике са учешћем више ЈЛС из истог региона, које заједнички реализују и учествују у финансирању мерa, средства буџета Републике Србије ће користити све ЈЛС сразмерно учешћу.
			Максимални износ суфинансирања може бити до 30.000.000 динара, када је подносилац пријаве град, односно 15.000.000 динара када је подносилац пријаве општина, независно од тога да ли пријаву подноси једна или више удружених ЈЛС.
			Средстава за суфинансирање мера популационе политике у Републици Србији могу се доделити ЈЛС које испуњавају следеће услове:
			1) да су поднеле попуњен образац пријаве, са потребном документацијом у складу са јавним позивом;
			2) да су обезбедиле средства за суфинансирање у буџету ЈЛС, односно да су поднеле изјаву да ће средства за суфинансирање бити обезбеђена одлуком о буџету ЈЛС најкасније у року од 15 дана од дана доношења одлуке о одобравању средстава за суфинансирање мера популационе политике ЈЛС;
			3) да су предложене мере популационе политике у складу са циљевима и наменом Програма;
			4) да има формирано тело које спроводи мере популационе политике или да има лице задужено за спровођење мера популационе политике.
			Преглед достављене документације, проверу испуњености услова за доделу средстава, оцену, рангирање и одабир мера врши Комисија за оцењивање, рангирање и одабир предложених мера популационе политике јединица локалне самоуправе (у даљем тексту: Комисија), коју решењем образује министар.
			Koмисија има најмање три члана, који имају одговарајућа знања из области демографије и популационе политике.
			Организација и начин рада Комисије ближе ће се уредити Пословником о раду, који су чланови Комисије дужни донети на првој седници Комисије.
			Чланови Комисије немају право на накнаду за рад.
			Комисија ће разматрати само комплетне и благовремено поднете пријаве.
			Комисија може извршити додатну проверу достављене документације, тако што ће тражити писменим путем додатне информације од подносиоца пријаве, али само од оних ЈЛС које су испуниле све услове из Јавног позива.
			У складу са Критеријумима за оцењивање и одабир мера популационе политике, Комисија врши рангирање мера.
			Поступак оцењивања и одабира предложених мера популационе политике спроводи се по следећим критеријумима:
			1) припадност региону (Аутономна покрајина Војводина, Шумадија и западна Србија, јужна и источна Србија);
			2) демографски индикатори; 
			3) процена одрживости мера популационе политике;
			4) очекивани ефекти мера популационе политике;
			5) степен развијености јединица локалне самоуправе;
			6) усклађеност мера популационе политике на локалном нивоу са стратешким документима на националном нивоу;
			7) да ли је мера усмерена на подршку старосно осетљивом становништву (рано детињство, адолесценција, старост);
			8) да ли се предлаже проширење и унапређење мере која је спровођена у претходној години.
			У погледу степена развијености јединица локалне самоуправе примењивати ће се важећа јединствена листа развијености подручја и јединица локалне самоуправе у моменту објављивања Јавног позива.
			На основу припадности региону врши се разврставање ЈЛС по групама.
			На основу критеријума 2)–8) врши се оцењивање предложених мера популационе политике, које могу бити оцењене са максимално 100 поена.
			Средства ће се опредељивати у две фазе и то:
			У првој фази, средства ће добити седам прворангираних пријава ЈЛС које су испуниле услове из Програма и Јавног позива из сваког региона.
			У другој фази, формира се јединствена ранг листа од преосталих пријава, а преостала средства се додељују оним ЈЛС чија је пријава остварила највећи број поена, независно од тога ком региону припадају.
			Приликом рангирања пријава ЈЛС које заједнички подносе пријаву, користити ће се подаци оне ЈЛС чије је учешће процентуално највеће. 
			Када пријаву подноси заједнички више ЈЛС, најмање једна мера која се предлаже, мора се спроводити на територији свих ЈЛС које заједнички подносе пријаву.
			По извршеном рангирању Комисија врши одабир и утврђује Предлог одлуке о одобравању средстава за суфинансирање мера популационе политике ЈЛС, који доставља министру.
			Предлог одлуке садржи: назив ЈЛС, назив мера популационе политике и износ одобрених средстава.
			Министар доноси Одлуку.
			Одлука се објављује на интернет страници: www.mdpp.gov.rs.
			У року од 15 дана од дана доношења одлуке, закључује се уговор о реализацији програма са ЈЛС, којим се уређују права и обавезе уговорних страна.
			У случају да ЈЛС одустану од потписивања уговора, одлука се може изменити односно допунити рангираним мерама према већ утврђеном редоследу, а уколико то из било ког разлога није могуће, Кабинет може расписати нови јавни позив.
			Сва одобрена, а неутрошена средства по овом програму или средства утрошена супротно намени, ЈЛС дужне су да врате у буџет Републике Србије, на начин прописан законом којим се уређује буџетски систем.
			VII. ПРАЋЕЊЕ РЕАЛИЗАЦИЈЕ И ИЗВЕШТАВАЊЕ
			ЈЛС су дужне да Кабинету до 15. децембра 2019. године доставе извештај о спроведеним активностима и утрошку средстава опредељених овим програмом.
			Кабинет може затражити и ванредне извештаје о реализацији активности и утрошку средстава, који су ЈЛС дужне доставити најкасније у року од пет дана од дана захтева.
			Кабинет ће најкасније до 31. јануара 2020. године доставити Влади ради информисања обједињени извештај о реализацији Програма.
			За сваку предложену меру јединице локалне самоуправе су дужне да дефинишу најмање један индикатор, који ће омогућити праћење успешности остварења појединачних циљева дефинисаних овим програмом.
	

