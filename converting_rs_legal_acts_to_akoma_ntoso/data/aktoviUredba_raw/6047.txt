


	
	Zakon

	


	
				
				На основу члана 54. Закона о јавним предузећима („Службени гласник РС”, бр. 119/12 и 116/13 – аутентично тумачење) и члана 17. став 1. и члана 42. став 1. Закона о Влади („Службени гласник PC”, бр. 55/05, 71/05 – исправка, 101/07, 65/08, 16/11, 68/12 – УС, 72/12 и 7/14 – УС),
				Влада доноси
				
				УРЕДБУ
				о начину и контроли обрачуна и исплате зарада у јавним предузећима
				"Службени гласник РС", број 27 од 7. марта 
				2014.
				
				Члан 1.
				Зараде у јавним предузећима и друштвима капитала чији је оснивач Република Србија, аутономна покрајина или јединица локалне самоуправе и њиховим зависним друштвима капитала, која обављају делатност од општег интереса (у даљем тексту: предузећа) обрачунавају се и исплаћују у складу са Законом о јавним предузећима (у даљем тексту: Закон) и овом уредбом. 
				Члан 2.
				Уколико годишњи програм пословања (у даљем тексту: програм) није усвојен до почетка календарске године за коју се доноси, обрачун и исплата зарада врши се на начин и под условима утврђеним програмом за претходну годину, у складу са законом.
				По усвајању програма, предузеће може укупан износ средстава за зараде да обрачунава и исплаћује у складу са тим програмом.
				Члан 3.
				Пре подношења Појединачне пореске пријаве о обрачунатим порезима и доприносима (у даљем тексту: Образац ППП-ПД), прописане Правилником о пореској пријави за порез по одбитку („Службени гласник РС”, бр. 74/13 и 118/13), предузеће је дужно да обрачуната средства за исплату зарада запослених, на Обрасцу ЗИП-1, који је са Објашњењем о начину попуњавања Обрасца ЗИП-1 одштампан уз ову уредбу и чини њен саставни део, достави на оверу министарству надлежном за послове финансија и министарству надлежном за послове рада, односно надлежном органу аутономне покрајине или јединици локалне самоуправе.
				За предузећа из члана 1. ове уредбе чији је оснивач Република Србија и за њихова зависна друштва која обављају делатност од општег интереса, оверу Обрасца ЗИП-1 врше министар надлежан за послове финансија и министар надлежан за послове рада, а за предузећа из члана 1. ове уредбе чији је оснивач аутономна покрајина или јединица локалне самоуправе и за њихова зависна друштва која обављају делатност од општег интереса, оверу Обрасца ЗИП-1 врши лице одређено актом оснивача. 
				Предузеће не може извршити исплату зарада пре овере Обрасца ЗИП-1.
				Лица из става 2. овог члана ће електронским путем вршити проверу усклађености Обрасца ППП-ПД и овереног Обрасца ЗИП-1.
				Члан 4.
				Директор предузећа одговоран је за исплату зарада у складу са овом уредбом.
				Члан 5.
				Даном ступања на снагу ове уредбе престаје да важи Уредба о начину и контроли обрачуна и исплате зарада у јавним предузећима („Службени гласник РС”, број 5/06).
				Члан 6.
				Ова уредба ступа на снагу даном објављивања у „Службеном гласнику Републике Србије”.
				05 број 110-2121/2014
				У Београду, 7. марта 2014. године
				Влада
				Председник,
				Ивица Дачић, с.р.
				 
				
				Образац ЗИП-1 - 
				Обрачун средстава за исплату зарада запослених 
				________________ за месец _______________ 20
				_________ године
				
				 
				Објашњење о начину попуњавања Обрасца ЗИП-1
				Образац ЗИП-1 попуњава се на следећи начин:
				1. Под редним бројем 1. уноси се укупан број запослених (на неодређено и одређено време) за који је урађен месечни обрачун зараде;
				2. Под редним бројем 1.a уноси се укупан број часова рада за запослене под редним бројем 1;
				3. Под редним бројем 1.б уноси се број запослених који је у обрачунском месецу имао прековремени рад;
				4. Под редним бројем 1.в уноси се укупан број прековремених часова за запослене из тачке 1.б;
				5. Под редним бројем 1.1 уноси се податак о броју запослених на које се односи део зараде за исплату за месец;
				6. Под редним бројем 1.2 уноси се податак о броју запослених који је примио раније исплаћени део зараде за месец;
				7. Под редним бројем 2. уноси се укупно обрачуната и исплаћена маса за зараде за одређени месец. Овај податак представља збир података из редова 2.1 и 2.2;
				8. Под редним бројем 2.а уноси се податак о укупној основној заради;
				9. Под редним бројем 2.б уноси се податак о увећању зараде по основу „минулог рада”;
				10. Под редним бројем 2.в уноси се податак о увећању зараде по основу прековременог рада;
				11. Под редним бројем 2.г уноси се податак о увећању зараде по основу рада на дан државног празника;
				12. Под редним бројем 2.д уноси се податак о другим увећањима основне зараде;
				13. Под редним бројем 2.ђ уноси се податак о обрачунатом топлом оброку, уколико исти није обухваћен коефицијентом посла запосленог;
				14. Под редним бројем 2.е уноси се податак о обрачунатом регресу, уколико исти није обухваћен коефицијентом посла запосленог;
				15. Под редним бројем 2.ж уноси се податак о преосталом делу који представља разлику између укупно исплаћене масе за зараде за одређени месец и елемената зараде који представљају збир 2.а+2.б+2.в+2.г+2.д+2.ђ+2.е;
				16. Под редним бројем 2.1 уноси се податак о делу зараде за исплату за месец;
				17. Под редним бројем 2.2 уноси се податак о раније исплаћеном делу зараде за месец;
				18. Под редним бројем 3. уноси се податак о просечној заради који се добија дељењем укупно исплаћене масе за зараде (редни број 2.) и укупног броја запослених, којима је исплаћена зарада (редни број 1.);
				19. Под редним бројем 4. уноси се податак о планираном броју запослених за месец за који се врши обрачун масе зарада;
				20. Под редним бројем 5. уноси се податак о планираном износу масе за зараде за месец за који се подноси обрачун;
				21. Под редним бројем 6. уноси се просечна планирана зарада по запосленом;
				22. Под редним бројем 7. уноси се укупна годишња маса за зараде предвиђена годишњим програмом пословања. Уколико годишњи програм пословања није усвојен, уноси се податак из програма за претходну годину;
				23. Под редним бројем 8. уноси се податак о месечном броју запослених према кадровској евиденцији;
				24. У колону „укупно” уноси се податак о броју запослених који представља збир бројева из колоне „запослени” и „пословодство”;
				25. У колону „старозапослени” уноси се податак о броју запослених који су били у радном односу на дан 31. децембра претходне године;
				26. У колону „новозапослени” уноси се податак о броју запослених који су у радном односу од 1. јануара текуће године;
				27. У колону „Број запослених који су одсутни по неком основу и не налазе се у броју запослених који су примили зараду за месец” уноси се податак о броју запослених којима су извршене исплате накнада на терет других исплатилаца (РФЗО и сл.), запослених који су на неплаћеном одсуству и др.;
				28. У Образац се уносе износи у динарима без пара.
	

