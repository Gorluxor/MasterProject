


	
	Zakon


	
			На основу члана 17. став 2. Закона о утврђивању јавног интереса и посебним поступцима ради реализације пројекта изградње инфраструктурног коридора ауто-пута E-761, деоница Појате–Прељина („Службени гласник РС”, број 49/19) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ 
			о критеријумима и начину избора стратешког партнера и стручног надзора над извођењем радова на реализацији пројекта изградње инфраструктурног коридора ауто-пута E-761, деоница Појате–Прељина („Моравски коридор”)
			"Службени гласник РС", број 55 од 2. августа 2019.
			I. УВОДНЕ ОДРЕДБЕ
			Члан 1.
			Овом уредбом ближе се уређују критеријуми и начин избора стратешког партнера и стручног надзора над извођењем радова на реализацији пројекта изградње инфраструктурног коридора ауто-пута Е-761, деоница Појате–Прељина (у даљем тексту: Моравски коридор).
			Приликом избора стратешког партнера на пројектовању и изградњи Моравског коридора, као и приликом избора стручног надзора над извођењем радова, не примењују се прописи којима се уређује поступак јавних набавки.
			Као стратешки партнер сматра се и конзорцијум, као и свако повезано лице, односно лица стратешког партнера и/или било које привредно друштво или друштва које стратешки партнер и/или његово повезано лице или лица оснују за потребе реализације овог пројекта, у складу са одредбама закона којима се уређују привредна друштва.
			Члан 2.
			Избор стратешког партнера врши Влада, на предлог Радне групе образоване Одлуком о образовању Радне групе за спровођење поступка избора стратешког партнера у циљу реализације пројекта изградње инфраструктурног коридора ауто-пута Е-761, деоница Појате–Прељина („Моравски коридор”) („Службени гласник РС”, број 54/19, у даљем тексту: Радна група Владе).
			Члан 3.
			Административно-техничку потпору Радној групи Владе у спровођењу поступка избора стратешког партнера пружа министарство надлежно за послове грађевинарства (у даљем тексту: Министарство). 
			Министарство може ангажовати и друга стручна лица за пружање стручне помоћи у спровођењу ове уредбе. 
			II. КРИТЕРИЈУМИ ЗА ИЗБОР СТРАТЕШКОГ ПАРТНЕРА
			Члан 4.
			Критеријуми за одређивање стратешког партнера су општи и посебни.
			1. Општи критеријуми
			Члан 5.
			Општи критеријуми су услови које подносилац пријаве мора обавезно да испуњава и што га квалификује за учествовање у поступку за избор у складу са чланом 11. ове уредбе.
			Општи критеријуми се не бодују.
			Подносилац пријаве може бити домаће или страно правно лице, конзорцијум домаћих и/или страних правних лица.
			Члан 6.
			Општи критеријуми су:
			1. Да је домаће правно лице регистровано код надлежног органа, што се доказује изводом из регистра Агенције за привредне регистре, односно изводом из регистра надлежног привредног суда.
			Да страно правно лице има регистрован огранак у Републици Србији, што се доказује изводом из регистра Агенције за привредне регистре, односно изводом из регистра надлежног привредног суда.
			Уколико страно правно лице нема регистрован огранак у Републици Србији, обавезује се да оснује огранак у Републици Србији за реализацију пројекта Моравски коридор пре потписивања комерцијалног уговора, што се доказује изјавом или другим потписаним актом у моменту подношења пријаве. Поред те изјаве, ово страно правно лице дужно је да достави и исправу надлежног страног органа којом доказује да је регистровано у матичној држави.
			 Уколико је у питању конзорцијум (Consortium или Joint Venture), потребно је да подносилац пријаве достави уговор о међусобној пословно-техничкој сарадњи за реализацију пројекта, као и исправу надлежног страног органа којом доказује да је регистрован у матичној држави (за сваког члана конзорцијума).
			2. Да се подносилац пријаве не налази на „Црној листи” Светске банке, што се доказује приказом тренутне листе на интернет страници Светске банке у моменту подношења пријаве, с тим да у случају да је подносилац пријаве у конзорцијуму (Consortium или Joint Venture), неопходно је да сваки члан појединачно испуни захтев. 
			3. Изјава о прихватању обавезе од стране подносиоца пријаве да ће сваку деоницу пројекта Моравски коридор завршити у року од две и по године, што не искључује могућност паралелног извођења радова на више деоница, а која ће бити саставни део будућег комерцијалног уговора, уколико буде потписан.
			4. Изјава о прихватању обавезе од стране подносиоца пријаве да ће користити домаћи материјал, ангажовати домаћу радну снагу, подизвођаче, итд., а која ће бити саставни део будућег комерцијалног уговора, уколико буде потписан.
			5. Изјава о прихватању обавезе од стране подносиоца пријаве да успостави постројења за производњу бетона и асфалта у близини градилишта у радијусу од 30 km – изјава којом се сваки подносилац пријаве обавезује под кривичном и материјалном одговорношћу. 
			6. Да подносилац пријаве има обрт финансијских средстава у последње три године – 2016, 2017. и 2018. години минимум једну милијарду евра, што се доказује достављањем изјаве независног ревизора (финансијски извештај ревизора), с тим да у случају да је подносилац пријаве у конзорцијуму (Consortium или Joint Venture), неопходно је да сваки члан појединачно испуни захтев.
			7. Да подносилац пријаве обезбеди писмо о намерама од међународних финансијских институција, банака, других извора финансирања за финансирање Пројекта Моравски коридор у износу од најмање 400 милиона евра – доказ: писмо/писма о намерама.
			8. Извршени значајни радови на телекомуникационој/дигиталној инфраструктури у последњих 15 година – доказ: изјава послодавца и/или опис изведених радова.
			У случају да је подносилац пријаве новоосновано правно лице, односно огранак, испуњеност општих критеријума подносилац пријаве доказује преко референци члана, односно повезаног лица.
			2. Посебни критеријуми
			Члан 7.
			Посебни критеријуми су услови на основу којих се оцењује пријава.
			Пријаве се рангирају на основу збира бодова посебних критеријума, тако да је прворангирана пријава са највећим бројем бодова.
			Посебни критеријуми су:
			
				
					
					
					
				
				
					
						
							Посебни критеријуми
						
						
							Доказ
						
						
							Оцена
						
					
					
						
							Пословни критеријуми:
							Изјава послодавца представља изјаву са бројем изграђених километара у наведеном временском периоду који потписује послодавац са реферисањем на уговор/уговоре 
							За уговоре у којима је подносилац пријаве учествовао као члан конзорцијума (Consortium или Joint Venture), сматраће се искуством само део вредности или количина које је извео тај извођач у оквиру Конзорцијума.
							У случају да је подносилац пријаве конзорцијум (Consortium или Joint Venture) искуство конзорцијума ће се рачунати збирно.
						
						
							Подносилац пријаве са највишом вредности (km) биће оцењен са 15 поена, остали ће бити оцењени пропорционално у односу на највишу поднету вредност. 
						
					
					
						
							1. Укупна дужина изграђених ауто-путева у Југоисточној Европи у последњих 15 година (15 година пре дана објављивања Јавног позива)
						
						
							Изјава послодавца
						
						
							макс. 15
						
					
					
						
							2. Укупна дужина изграђених мостова у Југоисточној Европи у последњих 15 година (15 година пре дана објављивања Јавног позива)
						
						
							Изјава послодавца
						
						
							макс. 15
						
					
					
						
							3. Укупна дужина изграђених регулација река у Југоисточној Европи у последњих 15 година (15 година пре дана објављивања Јавног позива)
						
						
							Изјава послодавца
						
						
							макс. 15
						
					
					
						
							4. Укупна дужина пројектованих ауто-путева у Југоисточној Европи у последњих 15 година (15 година пре дана објављивања Јавног позива)
						
						
							Изјава послодавца
						
						
							макс. 15
						
					
					
						
							Финансијски критеријум
							У случају да је подносилац пријаве конзорцијум (Consortium или Joint Venture) овај однос ће се рачунати као просечна вредност.
						
						
							Подносиоци пријава са најнижим односом ће бити оцењени са 20 поена, остали са 0. 
						
					
					
						
							5. Однос финансијски дуг/капитал (finance debt/equity ratio) у 2018. години
						
						
							Изјава независног ревизора (финансијски извештај ревизора)
						
						
							0 или 20
						
					
					
						
							Људски ресурси
							Сви експерти/инжењери морају да имају диплому универзитета и одговарајуће искуство и да буду у сталном радном односу.
							У случају да је подносилац пријаве конзорцијум (Consortium или Joint Venture) искуство и број инжењера у конзорцијуму ће се рачунати збирно.
						
						
							Подносиоци пријава који испуњавају ове критеријуме биће оцењени са 10 поена, остали са 0.
						
					
					
						
							6. Искуство у Југоисточној Европи у сличним пројектима
							− Директор пројекта – Project Manager	&gt;15 година
							− Експерт за изградњу ауто-путева – Highway Construction Expert	&gt;15 година
							− Експерт за пројектовање – Design/Engineering Expert	&gt;15 година
							− Експерт за каменоломе (експерт за геологију, контролу квалитета материјала за изградњу и рударство) – Operations Quarries Expert	&gt;5 година
							− Експерт за изградњу моста - Bridge Construction Expert	&gt;5 година
							– Експерт за хидротехничке радове и дренажу – Drainage Construction Expert	&gt;5 година
							− Главни инжењер на градилишту – Field Engineering Expert	&gt;5 година
							− Експерт за животну средину, безбедност и заштита на раду (подносиоци пријава могу да поднесу више од једне биографије за тог експерта) – Environment, Safety and Health Expert	&gt;5 година
						
						
							Биографије (CV) експерата компаније и изјава којом потврђује податке под кривичном и материјалном одговорношћу
						
						
							0 или 10
						
					
					
						
							7. Инжењери са одговарајућим искуством и дипломом Универзитета – минимум 100 инжењера:
							− Инжењер за аутопутеве – минимум 40;
							− Инжењер за мостове – минимум 20;
							− Инжењер за хидротехничке радове – минимум 10;
							− Инжењер за телекомуникације – минимум 10;
							− Инжењер електротехнике – минимум 10;
							− Инжењер машинства – минимум 10.
						
						
							Изјава којом потврђује податке под кривичном и материјалном одговорношћу
						
						
							0 или 10
						
					
				
			
			У случају да је подносилац пријаве новоосновано правно лице, односно огранак, испуњеност посебних критеријума подносилац пријаве доказује преко референци члана, односно повезаног лица.
			III. НАЧИН ИЗБОРА СТРАТЕШКОГ ПАРТНЕРА
			Члан 8.
			Избор стратешког партнера спроводи Радна група Владе јавним прикупљањем понуда за избор стратешког партнера (у даљем тексту: поступак избора стратешког партнера).
			Поступак избора стратешког партнера обухвата:
			1) припрему јавног позива за подношење пријава (у даљем тексту: Јавни позив);
			2) објављивање Јавног позива;
			3) пријем, отварање и оцену пријава;
			4) достављање предлога Влади о избору стратешког партнера;
			5) избор стратешког партнера од стране Владе;
			6) спровођење преговора са изабраним стратешким партнером.
			1. Јавни позив
			Члан 9.
			Радна група Владе утврђује садржину Јавног позива у смислу ове уредбе и доставља Министарству у циљу припреме и објављивања Јавног позива.
			Јавни позив садржи:
			1) предмет Јавног позива;
			2) право учешћа на Јавном позиву;
			3) услове за учешће у Јавном позиву;
			4) критеријуме за оцењивање и одабир стратешког партнера;
			5) рок и начин подношења пријава;
			6) документацију за пријављивање за избор стратешког партнера;
			7) начин доношења одлуке о избору стратешког партнера.
			Објављивање Јавног позива се врши у дневним новинама које се дистрибуирају на територији Републике Србије, на интернет страници Министарства и интернет страници е-Управе.
			2. Пријем, отварање и оцена пријава
			Члан 10.
			Радна група Владе отвара пријаве, прегледа достављену документацију, бодује критеријуме и предлаже Влади да изврши избор стратешког партнера.
			У поступку пријема, отварања и оцене пријава Радна група Владе води записник.
			Члан 11.
			Пријем пријава се врши на начин прописан Јавним позивом. 
			По пријему, пријаве се достављају Радној групи Владе неотворене. 
			Радна група Владе утврђује благовременост пристиглих пријава.
			Неблаговремене пријаве се не отварају и неће се узети у разматрање.
			Благовремене пријаве Радна група Владе отвара, разматра, утврђује испуњеност услова из ове уредбе и Јавног позива и бодује пријаве.
			Радна група Владе прво утврђује испуњеност општих критеријума. Пријаве које не испуњавају опште критеријуме не узимају се у даље разматрање.
			Радна група Владе бодује само пријаве које испуњавају опште критеријуме.
			Бодовање из става 7. овог члана врши се на основу бодовања посебних критеријума.
			Члан 12.
			Отварању пријава може да присуствује по један овлашћени представник подносиоца пријаве.
			Члан 13.
			Радна група Владе одлучује ако је присутна већина од укупног броја чланова.
			Радна група Владе доноси одлуке већином гласова укупног броја чланова.
			3. Достављање предлога Влади о избору стратешког партнера 
			Члан 14.
			Радна група Владе уз предлог за избор стратешког партнера Влади доставља и извештај о поступку, који је спроведен у складу са Законом о утврђивању јавног интереса и посебним поступцима ради реализације пројекта изградње инфраструктурног коридора ауто-пута Е-761, деоница Појате–Прељина, овом уредбом и Јавним позивом.
			Уколико ниједна пријава не испуњава прописане услове, Радна група Владе о томе сачињава посебан извештај који доставља Влади.
			Извештај се сачињава на основу записника о пријему, отварању и оцени пријава Радне групе Владе.
			Извештај садржи закључке и предлог ранг листе у складу са овом уредбом и Јавним позивом.
			Уз извештај Радна група Владе доставља Влади и предлог одлуке о избору стратешког партнера или предлог одлуке о одбацивању неблаговремених пријава или предлог других одлука проистеклих из тока тог поступка.
			4. Избор стратешког партнера од стране Владе
			Члан 15.
			По пријему извештаја и предлога одлуке Радне групе Владе из члана 14. став 5. ове уредбе Влада доноси одлуку о избору стратешког партнера или проглашава поступак неуспешним.
			Одлука Владе о избору стратешког партнера објављује се на интернет страници Владе.
			У случају да изабрани стратешки партнер не закључи уговор о стратешком партнерству сматраће се да је одустао од пријаве и учествовања у поступку.
			У случају из ст. 1. и 3. овог члана, Влада доноси одлуку о даљем поступку.
			5. Спровођење преговора са изабраним стратешким партнером
			Члан 16.
			Радна група Владе по доношењу одлуке Владе о избору стратешког партнера спроводи преговоре са изабраним стратешким партнером у циљу закључења уговора. 
			Радна група Владе по спроведеним преговорима са изабраним стратешким партнером доставља извештај Влади са предлогом да се уговор са изабраним стратешким партнером закључи или да Влада донесе другу одлуку о даљем поступку у зависности од резултата преговора.
			Влада, као финансијер, инвеститор и изабрани стратешки партнер закључују уговор о пројектовању, односно пружању услуга и извођењу радова на изградњи Моравског коридора.
			IV. НАЧИН ИЗБОРА СТРУЧНОГ НАДЗОРА
			Члан 17.
			Избор вршиоца стручног надзора над извођењем радова спровешће се по рестриктивној процедури у складу са најбољом европском праксом. 
			Рестриктивна процедура подразумева спровођење двостепеног поступка, а додела уговора се врши на основу критеријума најбољег односа квалитета и цене. 
			У оквиру прве фазе поступка врши се одабир уже листе понуђача (највише осам понуђача) на основу општих критеријума који се односе на економски и финансијски, професионални и технички капацитет понуђача. У случају да број понуђача који испуњавају критеријуме прелази осам, примењују се додатни критеријуми дефинисани у објављеном позиву за достављање понуда. 
			У другој фази поступка понуђачи са уже листе позивају се да доставе понуде у складу са захтевима из тендерске документације. 
			Влада ће основати Радну групу која ће спровести поступак за избор стручног надзора.
			V. СТУПАЊЕ НА СНАГУ
			Члан 18.
			Ова уредба ступа на снагу наредног дана од дана објављивања у „Службеном гласнику Републике Србије”.
			05 број 110-7749/2019-1
			У Београду, 1. августа 2019. године
			Влада
			Председник,
			Ана Брнабић, с.р.
	

