


	
	Zakon



	
			На основу члана 5. став 2. Закона о путевима („Службени гласник РС”, бр. 41/18 и 95/18 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			УРЕДБУ
			о критеријумима за категоризацију јавних путева
			"Службени гласник РС", број 38 од 31. маја 
			2019.
			I. УВОДНЕ ОДРЕДБЕ 
			Члан 1.
			Овом уредбом утврђују се критеријуми за категоризацију јавних путева Републике Србије.
			Члан 2.
			Поједини изрази употребљени у овој уредби имају следеће значење:
			1) макрорегионална саобраћајна тежишта су насеља са више од 100.000 становника у континуално изграђеном подручју са временским радијусом свакодневне гравитације становништва из ширег подручја 45–60 минута, а која су административни, културни, образовни, привредни, снабдевачки, здравствени и сл. центри више региона и/или Републике Србије са бројним функцијама међународног значаја;
			2) регионална саобраћајна тежишта су насеља са 50.000 до 100.000 становника у гравитационом подручју са временским радијусом свакодневне гравитације становништва 30–45 минута, а која су административни, културни, образовни, привредни, снабдевачки, здравствени и сл. центри региона и/или више општина;
			3) подручна саобраћајна тежишта су насеља са 10.000 до 50.000 становника која својим садржајима покривају увећани ниво свакодневних потреба становништва, као и ограничени број и обим повремених потреба са временским радијусом свакодневне гравитације становништва 15–30 минута, а која су мањи центри производње, занатства и делатности услуга са ограниченим нивоом административних, културних, образовних, здравствених функција;
			4) локална (општинска) саобраћајна тежишта су насеља са 500 до 10.000 становника, која својим садржајима покривају свакодневне и ограничене повремене потребе становништва са временским радијусом свакодневне гравитације мањим од 15 минута;
			5) степен опслуживања територије и становништва уз државни пут I реда је непосредна гравитациона зона путног потеза државног пута I реда која обухвата већи број саобраћајних тежишта вишег реда (макрорегионална и регионална);
			6) степен опслуживања територије и становништва уз државни пут II реда је непосредна гравитациона зона путног потеза државног пута II реда која обухвата већи број саобраћајних тежишта нижег реда (регионална, подручна, општинска);
			7) степен директности међусобног повезивања саобраћајних тежишта је фактор одступања (обилазни фактор) дужине путног потеза у односу на идеалну дужину између два саобраћајна тежишта (предност има потез са мањим фактором);
			8) урбанистички садржај представља локације различитих намена (привредни центри, саобраћајни терминали, туристички центри, подручја за одмор и рекреацију, паркиралишта и сл.).
			II. КРИТЕРИЈУМИ ЗА КАТЕГОРИЗАЦИЈУ ДРЖАВНИХ ПУТЕВА IА РЕДА
			Члан 3.
			Путеви се категоришу као државни путеви IА реда ако:
			1) су део мреже међународних европских путева (Е – путеви) на територији Републике Србије, сходно Европском споразуму о главним међународним саобраћајним артеријама (AGR);
			2) су саобраћајно повезани са путевима на територијама суседних држава;
			3) повезују макрорегионална саобраћајна тежишта;
			4) обезбеђују степен опслуживања територије и становништва уз државни пут I реда;
			5) испуњавају техничке карактеристике за аутопут.
			III. КРИТЕРИЈУМИ ЗА КАТЕГОРИЗАЦИЈУ ДРЖАВНИХ ПУТЕВА IБ РЕДА
			Члан 4.
			Путеви се категоришу као државни путеви IБ реда ако кумулативно испуњавају један од примарних и један од секундарних критеријума.
			Примарни критеријуми:
			1) да повезују макрорегионална, односно макрорегионална и регионална саобраћајна тежишта;
			2) да су део мреже међународних европских путева (Е – путеви) на територији Републике Србије, сходно Европском споразуму о главним међународним саобраћајним артеријама (AGR);
			3) да су саобраћајно повезани са путевима на територијама суседних држава који одговарају категорији државног пута I реда.
			Секундарни критеријуми:
			1) да обезбеђују степен опслуживања територије и становништва уз државни пут I реда;
			2) да обезбеђују просечан годишњи дневни саобраћај (ПГДС) за 2017. годину већи од 5.000 возила на дан, на основу података о бројању саобраћаја ЈП ,,Путеви Србије”;
			3) да обезбеђују степен директности међусобног повезивања макрорегионалних и регионалних саобраћајних тежишта.
			IV. КРИТЕРИЈУМИ ЗА КАТЕГОРИЗАЦИЈУ ДРЖАВНИХ ПУТЕВА IIА РЕДА
			Члан 5.
			Путеви се категоришу као државни путеви IIA реда ако кумулативно испуњавају један од примарних и један од секундарних критеријума.
			Примарни критеријуми:
			1) да међусобно повезују регионална саобраћајна тежишта, регионална саобраћајна 
			тежишта и подручна саобраћајна тежишта, односно да међусобно повезују подручна саобраћајна тежишта;
			2) да повезују регионална саобраћајна тежишта подручна саобраћајна тежишта са мрежом државних путева I реда;
			3) да су саобраћајно повезани са путевима на територијама суседних држава који одговарају категорији државног пута II реда.
			Секундарни критеријуми:
			1) да је просечан годишњи дневни саобраћај (ПГДС) за 2017. годину већи од 2.000 возила на дан, на основу података о бројању саобраћаја ЈП ,,Путеви Србије”;
			2) да обезбеђује степен опслуживања територије и становништва уз државни пут II реда;
			3) да обезбеђује степен директности међусобног повезивања регионалних саобраћајних тежишта, односно подручних саобраћајних тежишта међусобно или са мрежом државних путева I реда.
			V. КРИТЕРИЈУМИ ЗА КАТЕГОРИЗАЦИЈУ ДРЖАВНИХ ПУТЕВА IIБ РЕДА
			Члан 6.
			Путеви се категоришу као државни путеви IIБ реда ако кумулативно испуњавају један од примарних и један од секундарних критеријума.
			Примарни критеријуми:
			1) да међусобно повезују подручна саобраћајна тежишта, односно подручна саобраћајна тежишта и локална саобраћајна тежишта;
			2) да повезују подручна саобраћајна тежишта, односно локална саобраћајна тежишта са мрежом државних путева I реда или IIА реда.
			Секундарни критеријуми:
			1) да је просечан годишњи дневни саобраћај (ПГДС) за 2017. годину већи од 1.000 возила на дан, на основу података о бројању саобраћаја ЈП ,,Путеви Србије”;
			2) да обезбеђује степен опслуживања територије и становништва уз државни пут II реда.
			VI. КРИТЕРИЈУМИ ЗА КАТЕГОРИЗАЦИЈУ ОПШТИНСКИХ ПУТЕВА 
			Члан 7.
			Путеви се категоришу као општински путеви ако испуњавају један од следећих критеријума:
			1) да повезују територију општине, односно града са државним путевима;
			2) да повезују локална саобраћајна тежишта;
			3) да повезују урбанистичке садржаје са државним путевима.
			VII. КРИТЕРИЈУМИ ЗА КАТЕГОРИЗАЦИЈУ УЛИЦА
			Члан 8.
			Улице у граду се категоришу као примарне I реда ако испуњавају један од следећих критеријума:
			1) да су истовремено трасе државних путева које пролазе кроз град;
			2) да су истовремено трасе државних путева који почињу, односно завршавају се у граду; 
			3) да повезују државне путеве у граду.
			Члан 9.
			Улице у граду се категоришу као примарне II реда ако испуњавају један од следећих критеријума:
			1) да повезују примарне улице I реда;
			2) да повезују деловe града са примарним улицама I реда;
			3) да повезују међусобно делове града.
			Члан 10.
			Улице у граду се категоришу као секундарне ако испуњавају један од следећих критеријума:
			1) да повезују примарне улице II реда;
			2) да повезују урбанистичке садржаје са примарним улицама.
			Члан 11.
			Улице у граду се категоришу као терцијарне ако испуњавају један од следећих критеријума:
			1)  да повезују секундарне улице;
			2)  да повезују међусобно урбанистичке садржаје;
			3) да повезују урбанистичке садржаје са секундарним улицама.
			Члан 12.
			Улице у општинама се категоришу као примарне ако испуњавају један од следећих критеријума:
			1)  да су истовремено трасе државних путева;
			2) да су истовремено трасе државних путева који почињу, односно завршавају се на територији општине;
			3) да повезују државне путеве.
			Члан 13.
			Улице у општинама се категоришу као секундарне ако испуњавају један од следећих критеријума:
			1) да повезују примарне улице;
			2) да повезују урбанистичке садржаје са примарним улицама.
			Члан 14.
			Улице у општинама се категоришу као терцијарне ако испуњавају један од следећих критеријума:
			1) да повезују секундарне улице;
			2) да повезују међусобно урбанистичке садржаје;
			3) да повезују урбанистичке садржаје са секундарним улицама.
			VIII. ЗАВРШНЕ ОДРЕДБЕ
			Члан 15.
			Даном ступања на снагу ове уредбе престаје да важи Уредба о критеријумима за категоризацију државних путева (,,Службени гласник РС”, број 37/09).
			Члан 16.
			Ова уредба ступа на снагу осмог дана од дана објављивања у ,,Службеном гласнику Републике Србије”.
			05 број 110-5047/2019 
			У Београду, 30. маја 2019. године
			Влада
			Председник,
			Ана Брнабић, с.р.
	

