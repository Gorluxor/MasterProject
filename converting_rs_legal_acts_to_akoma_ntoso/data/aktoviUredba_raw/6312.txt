








На основу члана 19. став 4. Закона о планирању и изградњи („Службени гласник
РС”, бр. 47/03 и 34/06) и члана 42. став 1. Закона о Влади („Службени гласник
РС”, бр. 55/05, 71/05 – исправка, 101/07 и 65/08) 


Влада, на предлог Републичке агенције за просторно планирање, доноси 


	
	

УРЕДБУ 

о утврђивању Просторног плана подручја
посебне намене Парка природе Голија 

„Службени гласник РС“, број 16 од
6. марта 2009. 





Члан 1.


 Утврђује се
Просторни план подручја посебне намене Парка природе Голија (у даљем тексту:
Просторни план), који је одштампан уз ову уредбу и чини њен саставни део. 



Члан 2.


 Просторним
планом утврђују се основе организације, коришћења, уређења и заштите подручја
Парка природе Голија на деловима територија градова Краљево и Нови Пазар и
општина Ивањица, Рашка и Сјеница. 



Члан 3.

	
	Просторни
план састоји се из текстуалног дела и графичких приказа. 


Текстуални део Просторног плана објављује се у „Службеном гласнику Републике
Србије”. 


Графички прикази (рефералне карте) израђени су у размери 1:50 000, и то:
реферална карта 1. „Природни ресурси, заштита животне средине, природних и
културних добара”; реферална карта 2. „Планирана саобраћајна инфраструктура,
мрежа насеља и јавних објеката”; реферална карта 3. „Планирана
електроенергетска и телекомуникациона инфраструктура”; реферална карта 4.
„Планирана намена површина са зонама посебне заштите”. 


Графичке приказе из става 3. овог члана, израђене у 11 примерака, оверава
својим потписом министар надлежан за послове просторног планирања. 



Члан 4.


Просторни
план спроводи се израдом и доношењем секторских/гранских планова и програма,
урбанистичких планова, као и програма уређења грађевинског замљишта. 



Члан 5.


Уговор о
имплементацији Просторног плана закључиће Влада, Министарство животне средине и
просторног планирања, Министарство за инфраструктуру, Министарство културе,
Министарство економије и регионалног развоја, Министарство пољопривреде,
шумарства и водопривреде, Министарство рударства и енергетике, Министарство за
телекомуникације и информационо друштво, Завод за заштиту природе Србије,
Републички завод за заштиту споменика културе, Јавно предузеће за газдовање
шумама „Србијашуме”, Јавно предузеће „Скијалишта Србије” и Републичка агенција
за просторно планирање, са градовима Краљево и Нови Пазар и општинама Ивањица,
Рашка и Сјеница. 



Члан 6.


Графички
прикази из члана 3. став 3. ове уредбе чувају се трајно у Влади (један
комплет), Министарству животне средине и просторног планирања (један комплет),
Министарству економије и регионалног развоја (један комплет), Јавном предузећу
за газдовање шумама „Србијашуме” (један комплет), граду Краљево (један
комплет), граду Нови Пазар (један комплет), општини Ивањица (један комплет),
општини Рашка (један комплет), општини Сјеница (један комплет) и Републичкој
агенцији за просторно планирање (два комплета). 


Аналитичко-документациона основа на којој се заснива Просторни план чува се у
Републичкој агенцији за просторно планирање. 



Члан 7.


Право на
непосредан увид у графичке приказе из члана 3. став 3. ове уредбе имају правна
и физичка лица, под условима и на начин које ближе прописује министар надлежан
за послове просторног планирања. 



Члан 8.


Урбанистички
планови и пројекти ускладиће се са одредбама ове уредбе на начин утврђен овим
просторним планом. 


Планови и програми развоја који се доносе по посебним прописима, прописи и
други општи акти ускладиће се са одредбама ове уредбе у року од годину дана од
дана њеног ступања на снагу. 


Урбанистички планови и пројекти, планови и програми развоја донети до дана
ступања на снагу ове уредбе, примењују се у деловима који нису у супротности са
овом уредбом. 



Члан 9.


Ова уредба
ступа на снагу осмог дана од дана објављивања у „Службеном гласнику Републике
Србије”. 
	

05
број 110-621/2009 

У Београду, 13. фебруара 2009. године 

Влада 

Први потпредседник Владе – 

заменик председника Владе, 

Ивица Дачић, с.р. 


	
	

































































































































































