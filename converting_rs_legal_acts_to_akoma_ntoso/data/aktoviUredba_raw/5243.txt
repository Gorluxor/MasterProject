





На
основу члана 68. став 3. Закона о одбрани („Службени гласник Републике Србије“,
бр. 45/91 и 58/91),

Влада
Републике Србије, доноси





УРЕДБУ


о 
организовању и функционисању цивилне заштите

„Службени
гласник РС”, број 21 од 15. априла 1992.





I.
ЗАЈЕДНИЧКЕ ОДРЕДБЕ



Члан
1.

Цивилна заштита се
планира, организује и оспособљава у складу са проценом угрожености и могућности
за заштиту и спасавање људи, материјалних и културних добара, као и у складу са
степеном угрожености и повредљивости од елементарних непогода,
техничко-технолошких несрећа и других већих несрећа и опасности у миру и рату.



II.
ЛИЧНА И УЗАЈАМНА ЗАШТИТА



Члан
2.

У оквиру личне и
узајамне заштите обезбеђује се прво организовано пружање неопходне помоћи у
заштити и спасавању људи, материјалних и културних добара, које непосредно
спроводе грађани у стамбеним и пословним зградама, у јавним и другим објектима,
предузећима, установама и другим организацијама (у даљем тексту: предузећа и
друге организације) и у насељеним местима, односно деловима подручја општине.

Првим организованим
пружањем неопходне помоћи, у смислу става 1. овог члана, сматра се међусобно
упозоравање на опасност која предстоји, спасавање имовине, смештај угрожених и
настрадалих и друге мере и поступци у оквиру личне и узајамне заштите.



Члан
3.

Власници и корисници
стамбених, пословних и других објеката обезбеђују одржавање средстава и опреме
за заштиту и спасавање станара, запослених и других корисника и старају се о
њиховом оспособљавању за пружање самопомоћи и узајамне помоћи у случају ратних
разарања, елементарних непогода, техничко-технолошких и других несрећа и
опасности у миру и рату, у складу са прописима савезних органа.

Предузећа и друге
организације које производе, складиште, користе и транспортују опасне и штетне
материје које непосредно угрожавају становништво у околини где се ове материје
налазе: обезбеђују минимум неопходних средстава и опреме за заштиту и спасавање
непосредно угроженог становништва, као и обавештавају угрожено становништво са
опасностима и предлажу мере и поступке личне и узајамне заштите у случају
хемијских и других акцидената који угрожавају људе, материјална и културна
добра.

Актом Владе уређује
се минимум обавезних средстава за личну и узајамну заштиту из става 2. овог
члана.



III.
МЕРЕ ЗАШТИТЕ И СПАСАВАЊА



Члан
4.

У организовању,
припремању и спровођењу мера заштите и спасавања предност се даје превентивним
мерама заштите које обезбеђују очување људског и материјалног потенцијала, а
затим оперативним мерама и поступцима у ублажавању последица ратних разарања,
елементарних непогода, техничко-технолошких несрећа и других несрећа и
опасности у миру и рату.



Члан
5.

Мере заштите и
спасавања обавезно садрже:

1) планирање
превентивних задатака и активности за спречавање несрећа и других опасности у
миру и рату, као и оперативне мере и акције на отклањању насталих последица;

2) организационе,
кадровске, материјалне и друге припреме за спровођење заштите и спасавања људи,
материјалних, културних и других добара.

Штабови цивилне
заштите руководе непосредним спровођењем планираних мера заштите и спасавања у
миру и рату, уз ангажовање повереника и других органа цивилне заштите.



1.
Склањање људи, материјалних и културних добара



Члан
6.

За склањање људи,
материјалних и културних добара граде се склоништа и други заштитни објекти у
складу са проценом угрожености и повредивости од ратних дејстава и других
несрећа и опасности у миру и рату, прилагођавају се подрумске и друге
просторије, природни и комунални објекти и граде рововски објекти, односно
обезбеђују средства за изградњу и одржавање склоништа, у складу са законом.

Министар одбране
прописује техничке услове за изградњу склоништа и заклона.



Члан
7.

У складу са проценом
угрожености и могућности за заштиту и спасавање, заштита становништва од ратних
дејстава у најугроженијим рејонима градова и насељених места планира се у
двонаменским склоништима основне заштите, а у мање угроженим рејонима градова и
насељених места и у мање угроженим насељеним местима заштита становништва
планира се у склоништима допунске заштите и заклонима (подрумске и друге
погодне просторије, природни објекти, ровоски заклони др).



Члан
8.

У зависности од
степена угрожености становништва и материјалних добара од ратних дејстава,
градови и насељена места на територији Републике сврставају се у четири групе,
и то:

1) први степен
угрожености: Београд, Ниш, Крагујевац, Краљево, Крушевац, Ваљево, Бор, Ужице,
Лесковац, Зајечар, Смедерево, Нови Сад, Панчево, Суботица, Зрењанин, Сремска
Митровица, Кикинда, Сомбор, Приштина, Косовска Митровица, Пећ, Ђаковица,
Урошевац, Гњилане и Призрен; у овим градовима и насељеним местима заштита
становништва планира се у двонаменским склоништима основне заштите (обим
заштите 100 кПа – 200 кПа), и то у најугроженијим рејонима (ужи центар града,
важни индустријски објекти било да су лоцирани у граду или ван града,
саобраћајне раскрснице и др.); у мање угроженим рејонима (шири део центра
града, шира околина индустријске зоне и других друштвених објеката) заштита
становништва планира се у склоништима допунске заштите (обим заштите 50 кПа), а
у свим осталим рејонима наведених градова и насељених места (периферија)
заштита становништва планира се у заклонима.

2) други степен
угрожености: Врање, Пирот, нови Пазар, Чачак, Шабац, Светозарево, Пожаревац,
Смедеревска Паланка, Параћин, Неготин, Мајданпек, Прибој, Ивањица, Трстеник,
Лучани, Пожега, Лозница, Врњачка Бања, Горњи Милановац, Књажевац, Ћуприја,
Бачка Паланка, Апатин, Инђија, Кула, Вршац, Шид, Бечеј, Сента, Србобран, Бачка
Топола, Ковин, Врбас, Рума, Ада, Стара Пазова, Липљан, Сува Река, Дечани,
Обилић, Подујево, Качаник, Витина, Штимље, Прахово, Лапово и Сталаћ; у овим
насељеним местима у угроженим рејонима заштита становништва планира се у
склоништима допунске заштите (обим заштите 30 кПа – 50 кПа), а само изузетно у
објектима од значаја за одбрану, у склоништима основне заштите (100 кПа); у
осталим деловима – рејонима ових насељених места заштиту планирати у заклонима.

3) трећи степен
угрожености: насељена места са привредним, туристичким и другим објектима од
регионалног и општинског значаја – седишта општина која нису у групама првог и
другог степена угрожености; у овим насељеним местима у угроженим рејонима
заштита становништва планира се у склоништима допунске заштите (обим заштите 30
кПа), а у осталим деловима насеља у заклонима;

4) четврти степен
угрожености: сва остала насељена места на територији Републике која нису
обухваћена заштитом првог, другог и трећег степена угрожености; у овим
насељеним местима заштиту становништва планирати у заклонима, који се граде у
случају непосредне ратне опасности и у рату, с тим што се у миру планира њихова
локација, капацитет, снаге и средства које треба обезбедити и оспособити за
њихову израду; изградњу заклона наређује општински штаб цивилне заштите.



Члан
9.

У рејонима
угрожености градова и насељених места где се планира заштита становништва у
склоништима основне заштите породична склоништа планирају се као склоништа
допунске заштите (обим заштите 30 кПа) од механичког удара.



Члан
10.

У складу са законом,
одредбама, чл. 7. до 9. ове уредбе и проценом угрожености територије општине од
ратних дејстава, општински штаб цивилне заштите утврђује степен угроженост
сваког насељеног места у општини, као и рејоне угроженост у самом насељеном
месту, и на основу тога одређује врсту и обим заштите у тим рејонима.



2.
Евакуација



Члан
11.

У случају непосредне
ратне опасности и у рату, у елементарним непогодама и техничко-технолошким
несрећама већих размера, у складу са планом одбране односно заштите од
елементарних непогода, може се наредити евакуација грађана, предузећа и других
организација из градова и угрожених подручја у подручја која пружају повољније
услове за заштиту.

Евакуација се
организује, начелно, на мање угрожене делове територије општине која врши
евакуацију.



Члан
12.

Евакуацији, у смислу
ове уредбе, подлежу следеће категорије грађана:

1) мајке са децом до
10 година старости које немају ратни распоред по основу војне и радне обавезе
или обавезе учешћа у јединицама и органима цивилне заштите, односно друга лица
која су по закону дужна да се старају о чувању и неговању деце млађе од 10
година;

2) деца од 14 година
старости, уколико је планирана евакуација школа;

3) трудне жене;

4) стара и изнемогла
лица којима је потребна туђа помоћ и нега.



Члан
13.

У складу са проценом
угрожености и могућности за заштиту и спасавање, припреме за евакуацију
спроводе се у следећим градовима и насељеним местима:

1) Београд

2) Бела Црква

3) Бор

4) Ваљево

5) Врање

6) Врбас

7) Вршац

8) Гњилане

9) Ђаковица

10) Зајечар

11) Зрењанин

12) Кикинда

13) Косово Поље

14) Косовска
Митровица

15) Крагујевац

16) Краљево

17) Крушевац

18) Лесковац

19) Лозница

20) Лучани

21) Мајданпек

22) Ниш

23) Нова Варош

24) Нови Пазар

25) Нови Сад

26) Обилић

27) Панчево

28) Параћин

29) Пећ

30) Пирот

31) Пожаревац

32) Пожега

33) Прахово

34) Прибој

35) Пријепоље

36) Призрен

37) Приштина

38) Прокупље

39) Рума

40) Светозарево

41) Смедерево

42) Смедеревска
Паланка

43) Сомбор

44) Суботица

45) Сремска
Митровица

46) Ћуприја

47) Ужице

48) Урошевац

49) Чачак

50) Шабац

51) Шид



Члан
14.

Предузећа и друге
организације из области здравства, социјалне заштите, саобраћаја, привреде,
образовања, трговине, угоститељства, туризма, комуналних делатности и друге
организације и органи организују и обезбеђују све услове за спровођење
евакуације, заштиту и живот и рад евакуисаног становништва и заштиту
материјалних добара у месту прихвата, у складу са добијеним задацима штаба
цивилне заштите.



3.
Замрачивање и маскирање



Члан
15.

У рату, а по потреби
и у случају непосредне ратне опасности, као посебан вид светлосног маскирања
врши се замрачивање насељених места, привредних и других објеката и
саобраћајних средстава, у складу са прописом о спровођењу замрачивања који
доноси министар одбране.

Општински штаб
цивилне заштите, у сарадњи са надлежним војним органима, одређује који ће се
објекти на територији општине маскирати, а предузећа и друге организације
којима припада објекат спроводе његово маскирање и обезбеђују за то потребна
материјална средства.



4.
Збрињавање угрожених и настрадалих



Члан
16.

Ради збрињавања угроженог
и настрадалог становништва у рату, елементарним непогодама,
техничко-технолошким и другим опасностима у миру и рату предузимају се мере за
привремени смештај, исхрану, здравствену заштиту и обезбеђивање других
неопходних потреба становништва.

Прихват и смештај
угроженог и настрадалог становништва према плановима и распореду општинских
штабова цивилне заштите врше грађани, предузећа и друге организације из области
угоститељства, туризма, здравства и комуналних делатности, организације Црвеног
крста и друге хуманитарне друштвене организације, штабови цивилне заштите
насељених места, односно делова подручја општине и повереници цивилне заштите.

За збрињавање
угрожених и настрадалих користе се расположиви капацитети у
туристичко-угоститељским објектима, рекреационим центрима, центрима за
рехабилитацију, викенд-насељима и домаћинствима, као и у шаторским, монтажним и
другим привременим објектима, а на нивоу Републике обезбеђују се комплети за
збрињавање у саставу републичких робних резерви.



5.
Радиолошко-хемијско-биолошка заштита



Члан
17.

Радиолошко-хемијско-биолошку
заштиту (у даљем тексту: РХБ заштиту) спроводе грађани у оквиру личне и
узајамне заштите, предузећа, организације и службе које су оспособљене и
опремљене за спровођење ове мере заштите и спасавања, као и друга предузећа и
организације и јединице цивилне заштите, а по потреби јединице територијалне
одбране.

У складу са проценом
угрожености и могућности за заштиту и спасавање у миру и рату, за потребе
лабораторијских послова Министарство одбране укључује у спровођење мера РХБ
заштите одређене лабораторије научних и других установа, предузећа и других
организација.

Откривање и
обавештавање о РХБ опасностима спроводи Републичка служба осматрања и
обавештавања.
	
	

6.
Заштита од рушења и спасавање из рушевина



Члан
18.

Заштита од рушења
спроводи се као превентивна мера у оквиру просторног и урбанистичког планирања
уз примену грађевинско-техничких и других мера.

За спасавање из
рушевина ангажују се нарочито грађевинска, рударска, комунална, саобраћајно-транспортна
и занатска предузећа, Црвени крст, ватрогасне организације и друге организације
и службе које су оспособљене и опремљене за ову меру заштите и спасавања.

Поред предузећа,
организација и служби из става 2. овог члана, спасавање из рушевина спроводе и
јединице цивилне заштите и, по потреби, јединице територијалне одбране, као и
грађани, у оквиру личне и узајамне заштите.



7.
Заштита и спасавање на води и од поплава



Члан
19.

Заштита и спасавање
на води и од поплава планира се, организује и спроводи у складу са законом
којим се уређује заштита од елементарних и других већих непогода, као и заштита
на води, уз непосредно учешће предузећа и других организација из области водопривреде,
хидроградње и бродоградње, као и других предузећа и организација које врше
своју делатност на рекама, каналима и језерима.

За спасавање на води
ангажују се и професионалне организације и службе за спасавање на води,
организације и друштва за спортове на води (ронилачке, веслачке, пливачке,
једриличарске, мотонаутичке и др.), као и јединице цивилне заштите.



8.
Заштита и спасавање од пожара и експлозија



Члан
20.

Заштита и спасавање
од пожара и експлозија планира се, организује и спроводи на основу закона којим
су уређене области ове заштите, посебно у деловима којим су уређене превентивне
мере заштите.

Превентивне мере у
заштити од пожара и експлозија спроводе се кроз: просторно и урбанистичко
планирање; обезбеђивање условног складиштења запаљивих и експлозивних материја
у стамбеним, привредним и другим објектима: опремање средствима заштите и
спасавања; оспособљавање грађана за гашење почетних пожара; откривање и
обележавање неексплодираних убојних средстава.



Члан
21.

На основу процене
угрожености и повредљивости од пожара и експлозија у случају ратних разарања,
елементарних непогода, техничко-технолошких и других несрећа и опасности у миру
и рату, за заштиту и спасавање људи, материјалних и културних добара ангажују
се нарочито професионалне ватрогасне јединице (територијалне и индустријске
ватрогасне јединице) и добровољна ватрогасна друштва, као и предузећа,
организације и службе које су оспособљене и опремљене за спровођење ових мера
заштите и спасавања и јединице цивилне заштите.



9.
Прва медицинска помоћ



Члан
22.

Организација и
спровођење прве медицинске помоћи обухвата све облике прве помоћи, самопомоћи и
узајамне помоћи и даљег збрињавања повређених и оболелих уз ангажовање
предузећа, организација и служби које су оспособљене и опремљене за заштиту и
спасавање, а нарочито организација Црвеног крста, здравствених организација и
служби и организација социјалне заштите.

У пружању прве
медицинске помоћи организовано учествују и јединице цивилне заштите и грађани,
у оквиру личне и узајамне заштите.



10.
Заштита и спасавање животиња



Члан
23.

Заштита и спасавање
животиња спроводи се првенствено благовременим припремама предузећа и
организација која се баве узгојом стоке и производњом намирница животињског
порекла, као и оспособљавање сопственика стоке за вршење превентивних мера и
поступака у заштити животиња.

У спровођењу
непосредних мера и акција заштите и спасавања животиња ангажују се првенствено
ветеринарске организације и службе, предузећа из области кланичне индустрије и
друга предузећа и организације које се баве узгојом стоке, заштитом и
складиштењем намирница животињског порекла, а могу се образовати и ветеринарске
јединице цивилне заштите.



11.
Асанација



Члан
24.

Ради спречавања
ширења зараза, епидемија и других последица ратних разарања, елементарних
непогода, техничко-технолошких несрећа и других опасности у миру и рату,
организује се и спроводи асанација, која подразумева уклањање и сахрањивање
лешева, угинулих животиња, као и уклањање отпадних и других материја штетних по
живот и здравље људи.

За организовање и
непосредно спровођење асанације ангажују се, првенствено, комунална,
грађевинска, транспортна, здравствена, ветеринарска и друга предузећа и
организације, а изузетно могу се образовати и јединице цивилне заштите.



IV.
ПРЕДУЗЕЋА, ОРГАНИЗАЦИЈЕ И СЛУЖБЕ ОПРЕМЉЕНЕ И ОСПОСОБЉЕНЕ ЗА ЗАШТИТУ И СПАСАВАЊЕ



Члан
25.

У случају ратних
разарања, елементарних непогода, техничко-технолошких несрећа и других несрећа
и опасности у миру и рату, у заштити и спасавању људи, материјалних и културних
добара првенствено се ангажују предузећа, организације и службе које су
опремљене и оспособљене за заштиту и спасавање, чијом припремом и непосредном
употребом координирају и руководе штабови цивилне заштите.

Предузећа,
организације и службе из става 1. овог члана одређује Министарство одбране и
утврђује конкретне задатке у складу са Планом одбране Републике.



Члан
26.

Предузећа,
организације и службе опремљене и оспособљене за заштиту и спасавање у обавези
су да на основу задатака добијених од Министарства одбране, предузимају следеће
мере и активности:

1) усклађивање
сопствене организације, снага и средстава за спровођење мере заштите и
спасавања и отклањање насталих последица;

2) старање о
стручном оспособљавању својих радника за спровођење планираних задатака заштите
и спасавања;

3) спровођење других
припрема које омогућавају успешно деловање у случају ратних разарања,
елементарних непогода, техничко-технолошких несрећа и других несрећа и
опасности у миру и рату.



Члан
27.

Оперативне снаге
предузећа, организација и служби опремљених и оспособљених за заштиту и
спасавање морају се оспособити и за предузимање неопходних мера и поступака
личне и узајамне заштите.



V.
ЈЕДИНИЦЕ ЦИВИЛНЕ ЗАШТИТЕ



Члан
28.

Јединице цивилне
заштите јесу посебно организоване, опремљене и оспособљене снаге намењене за
заштиту и спасавање становништва, материјалних и културних добара од ратних
разарања, елементарних непогода, техничко-технолошких несрећа и других несрећа
и опасности у миру и рату.

Јединице цивилне
заштите образују се у складу са законом, проценом угрожености и могућности за
заштиту и спасавање и личном и материјалном формацијом.



Члан
29.

Према намени,
задацима и организационој структури јединице цивилне заштите образују се као
универзалне јединице и специјализоване јединице цивилне заштите.

Министарство
одбране, односно предузећа или друга организација, одговорна је за формирање,
опремање и обучавање јединица цивилне заштите које образује.



Члан
30.

Универзалне јединице
цивилне заштите образују се у насељеним местима, односно деловима подручја
општине, и у предузећима и другим организацијама.

Број и величина
универзалних јединица цивилне заштите утврђује се на основу процена угрожености
и повредљивости у миру и рату, као и на основу процене сопствених потреба и
могућности за заштиту и спасавање људи, материјалних и културних добара.



Члан
31.

За извршавање
сложених задатака у заштити и спасавању у Републици се могу образовати следеће
специјализоване јединице цивилне заштите:

1) јединице за РХБ
заштиту,

2) јединице за
спасавање из рушевина,

3) јединице прве
медицинске помоћи,

4) јединице за
спасавање на води и под водом,

5) јединице за
проналажење и уништавање неексплодираних убојних средстава,

6) ватрогасне
јединице,

7) јединице за
заштиту и спасавање животиња,

8) јединице за асанацију,

9) и друге јединице,
према процени Министарства одбране.



Члан
32.

Специјализоване
јединице цивилне заштите могу се образовати као здружени састави – одреди
цивилне заштите који су, по правилу, намењени за спровођење више мера заштите и
спасавање – у угроженијим општинама, за више општина, део територије Републике,
односно за ниво Републике.

Припадници јединица
цивилне заштите из става 1. овог члана морају бити психофизички способна лица
одређених специјалности и по правилу, млађих годишта.



Члан
33.

Министарство одбране
може образовати и посебне снаге као јединице цивилне заштите за брзе
интервенције у општинама у којима се не образују општинске специјализоване
јединице.

Врсту, величину и
састав снага из става 1. овог члана утврђује Министарство одбране у складу са
личном и материјалном формацијом.



VI.
ОСМАТРАЊЕ И ОБАВЕШТАВАЊЕ



Члан
34.

Републичка служба
осматрања и обавештавања у Министарству одбране и предузећа и друге
организације и органи који се у оквиру своје делатности баве осматрањем и утврђивањем
одређених појава, као елемент система цивилне заштите, обавља послове који се
односе на:

1) осматрање,
прикупљање, обрађивање и дистрибуирање података и обавештења штабовима цивилне
заштите и опасностима које угрожавају људе, материјална и културна добра у
случају ратних дејстава, елементарних непогода, техничко-технолошких несрећа и
других несрећа и опасности у миру и рату;

2)
нуклеарно-хемијско-биолошку контролу територије, која обухвата осматрање,
откривање, одређивање и анализу учинака НХБ оружја;

3) обавештавање
органа руковођења цивилном заштитом о насталим последицама и ефектима
предузетих мера у заштити и спасавању;

4) узбуњивање
становништва о утврђеним опасностима и обавештавање о њиховом престанку.



Члан
35.

Функционисање
осматрања и обавештавања остварује се преко центра за обавештавање, осматрачких
станица и јединица за узбуњивање.



VII.
РУКОВОЂЕЊЕ ЦИВИЛНОМ ЗАШТИТОМ



Члан
36.

Штабови цивилне
заштите су оперативно стручни органи руковођења цивилном заштитом у заштити и
спасавању од ратних разарања, елементарних непогода, техничко-технолошких
несрећа и других несрећа и опасности у миру и рату.

У складу са личном и
материјалном формацијом, у саставу штаба могу се поред начелника и помоћника,
начелника штаба, распоредити и одређени број стручних сарадника и
административно-техничких лица.



Члан
37.

Организацијом и
систематизацијом послова и задатака у Министарству одбране обезбеђује се
потребан број лица која чине језгро Републичког штаба цивилне заштите и
окружних, градских и општинских штабова цивилне заштите.



Члан
38.

Деловање и задаци
повереника цивилне заштите у миру и рату у предузећима и другим организацијама,
као и у насељеним местима, односно деловима подручја општине, утврђују се
упутства за рад повереника цивилне заштите, које доноси министар одбране и
планом употребе и деловања цивилне заштите.



Члан
39.

За руковођење
специфичним акцијама заштите и спасавања, санирање последица елементарних
непогода, техничко-технолошких несрећа и других несрећа већих размера, штабови
цивилне заштите могу образовати оперативне штабове, комисије и друга радна тела
састављена од стручњака за организовање и спровођење конкретних мера и
поступака у заштити и спасавању угрожених људи, материјалних и културних
добара.



VIII.
ОБУЧАВАЊЕ



Члан
40.

За обучавање грађана
за личну и узајамну заштиту као и за обучавање лица распоређених у јединице,
штабове и друге органе цивилне заштите одговорно је Министарство одбране и
предузећа и друге организације.



Члан
41.

Министарство одбране
и предузећа и друге организације доносе годишње програме обучавања јединица,
штабова и других органа цивилне заштите.

Место, време, начин
и услови обучавања припадника цивилне заштите, као и начин вођења потребне
евиденције, ближе се уређују прописом који доноси министар одбране.



IХ.
ОПРЕМАЊЕ МАТЕРИЈАЛНО–ТЕХНИЧКИМ СРЕДСТВИМА И ОПРЕМОМ



Члан
42.

Министарство одбране
и предузећа и друге организације које образују јединице, штабове и друге органе
цивилне заштите обезбеђују лична и друга заштитна средства и опрему за
функционисање цивилне заштите у миру и рату.

У опремању
организованих снага цивилне заштите у складу са утврђеном материјалном
формацијом првенствено се користе средства и опрема из пописа.



Члан
43.

У складу са проценом
угрожености и могућности за заштиту и спасавање и постојећим материјалним
потенцијалима, Министарство одбране расположивим средствима и опремом из пописа
и набавком специфичних средстава и опреме додатно опрема предузећа,
организације и службе опремљене и оспособљене за заштиту и спасавање.



Члан
44.

Снабдевање цивилне
заштите специјалном и другом опремом и средствима цивилне заштите у миру и рату
обезбеђује се преко овлашћених специјализованих предузећа и других организација
које овласти Министарство одбране.

Предузећа и друге
организације из става 1. овог члана обављају и послове који се односе на
добављање увозне опреме, организацију производње и продају, складиштење,
сервисирање и ремонт опреме и средстава цивилне заштите, као и обезбеђивање
потребних резерви материјално-техничких средстава и опреме. Ова предузећа
учествују у извођењу обуке руковалаца материјално-техничких средстава и опреме
и у изради стручних упутстава за одржавање, чување, занављање и сервисирање
материјално-техничких средстава и опреме цивилне заштите.



Х.
ПЛАНИРАЊЕ



Члан
45.

Употреба и деловање
цивилне заштите благовремено се планирају.



Члан
46.

Употреба и деловање
цивилне заштите у рату планирају се на основу процене угрожености и могућности
за заштиту и спасавање, а у складу са ближим прописима о планирању из члана
111. Закона о одбрани.



Члан
47.

Заштита од
елементарних непогода и функционисање цивилне заштите на отклањању последица од
појединих врста елементарних непогода планирају се у складу са посебним
законом.



ХI.
ПРЕЛАЗНЕ И ЗАВРШНЕ ОДРЕДБЕ



Члан
48.

Ова уредба ступа на
снагу осмог дана од дана објављивања у „Службеном гласнику Републике Србије”.





05 број 345-2925/26

У Београду, 1.
априла 1992. године


Влада Републике
Србије

Потпредседник,

др 
Зоран
Аранђеловић, с. р.





