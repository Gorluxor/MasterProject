





На
основу члана 23. и 106. став 1. Закона о одбрани („Службени гласник Републике
Србије“, бр. 45/91 и 58/91),

Влада
Републике Србије, доноси





УРЕДБУ


о 
објектима и рејонима од посебног значаја за одбрану Републике Србије

„Службени
гласник РС” број 18 од 4. априла 1992.





Члан
1.

Објектима од
посебног значаја за одбрану Републике Србије у смислу ове уредбе сматрају се
објекти за које се проценом утврди да би њиховим оштећењем или уништењем,
односно откривањем врсте, намене и локације, код којих се то чува у тајности,
могле наступити теже последице за одбрану и безбедност Републике (у даљем
тексту: објекти од посебног значаја за одбрану).

Рејонима за одбрану
од посебног значаја за одбрану Републике у смислу ове уредбе сматрају се
подручја у непосредној близини објекта од посебног значаја за одбрану (у даљем
тексту: рејони од посебног значаја за одбрану).



Члан
2.

Објекти од посебног
значаја за одбрану при чијем су планирању, пројектовању, изградњи и
реконструкцији и при изради инвестиционо-техничке документације инвеститори
услова изградње, прописаних мера заштите од ратних разарања и других мера од
интереса за одбрану јесу:

1) у области
саобраћаја:

– ауто-путеви,
категорисани и некатегорисани путеви и градске магистралне улице,

– железничке пруге
за јавни саобраћај, индустријски колосеци, метрои и железничке станице,

– тунели, мостови,
вијадукти и други објекти на путевима и железничким пругама дужине више од 10
метара,

– аеродроми са
аеродромским објектима и инсталацијама,

– објекти на
вештачким пловним путевима, луке, пристаништа и пристани с дубинама већим од 2
метра, с лукобранима и лучким постројењима.

– бродови од 100 и
више бруто регистарских тона, трајекти и рибарски бродови;

2) у области
енергетике:

– међумесни и месни
телекомуникациони стални жичани водови (ваздушни, подземни, подводни и опрема и
уређаји за рад на њима),

– бежични
телекомуникациони уређаји за све врсте веза,

– зграде и делови
зграда намењени телекомуникацијама и везама,

– објекти и уређаји
радио-дифузних и телевизијских система,

– навигациони
системи и објекти који служе у навигационе сврхе у речном и ваздушном
саобраћају;

3) у области
енергетике:

– хидроелектране и
термоелектране,

– далеководи напона
35 кВ и више, трансформаторске станице напона 35 кВ и више, разводна постројења
и далеководи напона 35 кВ и више,

– топлане капацитета
23,16 мегавата и већег,

– објекти за
производњу и прераду течних горива и гасова свих капацитета,

– складишта и пумпне
станице за течна горива и гасове свих капацитета,

– нафтоводи и
гасоводи свих капацитета,

– објекти за
производњу, употребу и смештај нуклеарних сировина,

– рудници угља с
површинском и јамском експлоатацијом, сушаре за сушење лигнита и рудници олова
и цинка;

4) у области
водопривреде:

– бране висине веће
од 5 метара и бране за акумулацију 300 кубних метара воде и више,

– водоводи на свим
објектима за захватање и пречишћавање вода, као и резервоари,

– канализација,
капацитета за 20.000 становника и више;

5) у области
индустрије:

– објекти за
производњу и ремонт предмета наоружања и бојне опреме и објекти предузећа која
су одређена као оспособљена за производњу предмета наоружања и војне опреме,

– објекти црне и
обојене металургије,

– објекти за градњу
и ремонт бродова и бродске опреме,

– објекти за
производњу и ремонт мотора, шинских возила, друмских моторних возила и
трактора,

– објекти за
производњу електричних машина и апарата,

– објекти за
производњу базних хемијских производа,

– објекти за
производњу цемента,

– објекти за прераду
каучука,

– објекти за
производњу прехрамбених производа дневног капацитета 10 тона и више,

– објекти графичке
делатности – штампарије за производњу и прераду папира,

6) складишта, силоси
и хладњаче за прехрамбене производе и складишта за сталне и тржишне робне
резерве, капацитета више од 2000 м3,

7) млинови за
млевење жита и други објекти за прераду прехрамбених производа, дневног
капацитета 10 тона и више;

8) стална складишта
експлозивних, запаљивих и отровних материјала капацитета 1.000 килограма и
више;

9) складишта за
предмете наоружања и војне опреме свих врста;

10) болнице
капацитета 100 болесничких постеља и више и други објекти здравствених
организација;

11) објекти за
производњу лекова и других фармацеутских средстава;

12) у области
заштите животне средине;

– објекти за које се
обавезно врши анализа утицаја на животну средину,

– заштићена природна
добра у режиму заштите I степена.



Члан
3.

Пре приступања
пројектовању, изградњи и реконструкцији објекта и рејона од посебног значаја за
одбрану доставља се захтев Министарству одбране преко организационе јединице
образоване за подручје општине.

Захтев из става 1.
овог члана садржи следеће податке: идејни пројекат (положај инвестиционог
објекта, капацитет, физичке, функционалне и технолошке карактеристике и мере
заштите животне средине, као и друге мере заштите у зависности од специфичности
и намене објекта) и карту, скицу или шему с уцртаном микро-локацијом објекта,
односно рејона.



Члан
4.

Сагласност за градњу
објеката, вршење премера и истраживања земљишта (геолошка, геодетска,
геофизичка, хидролошка и друга) у рејонима објеката од посебног значаја за
одбрану издаје Министарство одбране на захтев инвеститора, односно
заинтересованог органа или организације, утврђујући да ли градња, премер и
истраживања у том регистру угрожавају безбедност или имају друге штетне
последице на ове објекте.



Члан
5.

Министарство одбране
одређује објекте од посебног значаја којима је забрањен приступ, осматрање и
снимање, као и објекте од посебног значаја за одбрану у којима је забрањен
приступ, осматрање и снимање делова тог објекта.

Одобрење за снимање
објекта из става 1. овог члана издаје Министарство одбране.



Члан
6.

Приступом објекту од
посебног значаја сматра се присуство непозваног лица у простору од спољне
линије обележене знаковима забране приступа, укључујући и неовлашћен улазак у
круг објекта или објекат.

Осматрањем објекта
из става 1. овог члана сматра се осматрање које врши неовлашћено лице простим
оком, двогледом или другим оптичким средством.

Снимањем објекта из
става 1. овог члана сматра се фотографисање које врши неовлашћено лице:
фотографским апаратом, видео-камером, телевизијском камером или кино-камером,
прављење скица или цртежа објекта, уношење података на топографске и обичне
карте и обележавање појединих елемената и карактеристика на основу којих је
могуће касније накнадно израдити детаљно слику објекта и места његове локације.



Члан
7.

Безбедност објекта
од посебног значаја за одбрану обухвата организовање и спровођење мера за
његову заштиту од оштећења или уништења, односно откривања тајних података о
објекту или самог објекта-локације.



Члан
8.

При вршењу заштите
објеката и рејона од посебног значаја за одбрану лица која управљају објектом
предузимају нарочито следеће мере:

1) контролишу лица и
возила при уласку и изласку из објекта;

2) постављају знаке
забране приступа, осматрања и снимања осим код објеката чија се локација чува у
тајности;

3) утврђују посебне
мере заштите у односима са странцима;

4) утврђују посебне
дужности радника физичког обезбеђења у предузимању мера према лицима затеченим
у недозвољеном приступу, осматрању и снимању објекта.



Члан
9.

Ова уредба ступа на
снагу осмог дана од дана објављивања у „Службеном гласнику Републике Србије”.





Број 05-88-2648

У Београду, 25.
марта 1992. године


Влада Републике
Србије

Потпредседник,

др 
Небојша Маљковић,
с. р.





