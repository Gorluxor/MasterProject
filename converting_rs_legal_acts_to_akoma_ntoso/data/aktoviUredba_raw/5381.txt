


	
	Zakon

	


	
				Редакцијски пречишћен текст
				
				
				На основу члана 3. Закона о обнови након елементарне и друге непогоде („Службени гласник РС”, број 112/15) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				УРЕДБУ
				о утврђивању Државног програма обнове јавних објеката у јавној својини у секторима образовања, здравства и социјалне заштите
				"Службени гласник РС", бр. 26 од 10. 
				марта 2016, 100 од 13. децембра 2016, 104 од 22. новембра 2017, 
				37 од 11. маја 2018, 8 од 8. фебруара 2019, 84 од 29. новембра 
				2019.
				Члан 1.
				Овом уредбом утврђује се Државни програм обнове јавних објеката у јавној својини у секторима образовања, здравства и социјалне заштите, који се односи на објекте оштећене или порушене услед дејства поплава.
				Члан 2.
				Државни програм обнове јавних објеката у јавној својини у секторима образовања, здравства и социјалне заштите одштампан је уз ову уредбу и чини њен саставни део.
				Члан 3.
				Ова уредба ступа на снагу наредног дана од дана објављивања у „Службеном гласнику Републике Србије”.
				05 број 110-2829/2016
				У Београду, 10. марта 2016. године
				Влада
				Председник,
				Александар Вучић, с.р.
				
				ДРЖАВНИ ПРОГРАМ ОБНОВЕ ЈАВНИХ ОБЈЕКАТА У ЈАВНОЈ СВОЈИНИ У СЕКТОРИМА ОБРАЗОВАЊА, ЗДРАВСТВА И СОЦИЈАЛНЕ ЗАШТИТЕ
				1. Област у којој се спроводе мере и територија на којој се спроводе мере
				Државни програм се односи на обнову и изградњу јавних објеката у јавној својини у секторима образовања, здравства и социјалне заштите који су оштећени односно порушени услед дејства поплава, у складу са чланом 3. Закона о обнови након елементарне и друге непогоде („Службени гласник РС”, број 112/15 – у даљем тексту: Закон).
				Мере утврђене овим програмом спроводе се на делу територије Републике Србије у јединицама локалне самоуправе које су обухваћене Одлуком Владе о проглашењу елементарне непогоде („Службени гласник РС”, број 24/16), 
				и Одлуком о проглашењу елементарне непогоде на територији 
				Републике Србије („Службени гласник РС”, број 26/16).
				*Службени гласник РС, број 100/2016
				2. Анализа затеченог стања и настале штете и сагледавање могућих даљних штетних последица 
				На основу података добијених од надлежних органа јединица локалних самоуправа, образовних установа, здравствених установа и установа социјалне заштите и провере података на терену процењено је да је оштећено, односно порушено укупно 30 објеката у сва три сектора. Установљено је да је поплавни талас нанео озбиљна оштећења на овим јавним објектима и да се поплавна вода у објектима задржала више дана. Поплаве су угрозиле рад установа односно јавних објеката који су предмет овог програма. Корисници, запослени и сами јавни објекти били су у појединим општинама директно безбедносно угрожени, а у некима је обављање њихове делатности морало бити прекинуто због директне или потенцијалне опасности. По престанку непосредног дејства елементарне непогоде, Влада ће, у складу са чланом 5. Закона, прогласити да је елементарна непогода престала. С обзиром на чињеницу да елементарна непогода у тренутку доношења овог програма и даље траје, у складу са коначно утврђеном штетом на јавним објектима у јавној својини у секторима образовања, здравства и социјалне заштите, овај програм обнове ће се, по потреби, изменити или допунити.
				3. Мере које треба предузети
				Мере које треба предузети ради обнове, односно санације последица поплава на јавним објектима у јавној својини у секторима образовања, здравства и социјалне заштите, у јединицама локалне самоуправе које су обухваћене Одлуком о проглашењу елементарне непогоде су:
				– претходни и припремни радови и активности на изради техничке документације (предмери, предрачуни и пројекти и пријава радова надлежним општинским грађевинским инспекцијама и др. активности), за радове на обнови ових објеката, у складу са Законом о планирању и изградњи („Службени гласник РС”, бр. 72/09, 81/09 − исправка, 64/10 − УС, 24/11, 121/12, 42/13 − УС, 50/13 − УС, 98/13 − УС, 132/14 и 145/14);
				– добијање локацијске и грађевинске дозволе за изградњу порушених објеката.
				4. Начин и обим спровођења мера и критеријуми за спровођење
				Органи који учествују у припреми и реализацији обнове настојаће да процес обнове јавних објеката у јавној својини у секторима образовања, здравства и социјалне заштите подразумева изградњу бољег система који ће наведене објекте и друштво у целини чинити отпорнијим на елементарне и друге непогоде.
				Приликом обнове односно санације јавних објеката у јавној својини у секторима образовања, здравства и социјалне заштите, посебно ће се водити рачуна о потребама особа са инвалидитетом, деци и старијим особама омогућавајући им несметан приступ, кретање и боравак, односно коришћење наведeних објеката.
				Начин спровођења мера на отклањању и санацији штета на јавним објектима у јавној својини у секторима образовања, здравства и социјалне заштите је:
				– израда пројектно-техничке документације за изградњу;
				– израда предмера и предрачуна потребних радова по позицијама радова за сваки објекат понаособ за објекте на којима се врши обнова;
				– на основу урађене техничке документације треба урадити конкурсну документацију за спровођење поступка јавних набавки за избор најповољнијег понуђача за извођење радова, спровести поступак за избор извођача радова у најкраћем временском периоду, закључити уговоре за извођење, у складу са Законом о јавним набавкама („Службени гласник РС”, бр. 124/12, 14/15 и 68/15) и приступити извођењу радова.
				Јединица локалне самоуправе, по 
				добијању обавештења о прихватању пројекта обнове од стране 
				Канцеларије за управљање јавним улагањима (у даљем тексту: 
				Канцеларија), покреће и спроводи поступак јавне набавке и 
				закључује уговор са извођачем радова и пружаоцем услуге стручног 
				надзора. Јединица локалне самоуправе дужна је да редовно о свим 
				фазама реализације пројекта обнове јавних објеката у јавној 
				својини извештава Канцеларију, у складу са уговором којим се 
				уређују права и обавезе у реализацији пројекта, закљученим 
				између Канцеларије и јединицe локалне самоуправе.
				Јединица локалне самоуправе доставља 
				Канцеларији, ради плаћања, потписан и оверен захтев за плаћање 
				са документацијом о реализацији уговора (привремене и окончану 
				ситуацију, фактуре, банкарске гаранције и друго) и извештајем 
				стручног надзора. 
				Канцеларија врши плаћање извођачу 
				радова по претходно испостављеним и одобреним ситуацијама, а у 
				складу са наведеним условима из овог одељка.
				Канцеларија може вршити плаћање 
				на рачун јединице локалне самоуправе која, у складу са уговором 
				о јавној набавци врши плаћање извођачу радова односно добављачу, 
				односно пружаоцу услуге, а у складу са навeденим условима из 
				овог одељка. Канцеларија врши плаћање извођачу радова или 
				јединици локалне самоуправе у зависности од природе и предмета 
				јавне набавке.
				*Службени гласник РС, број 37/2018
				**Службени гласник РС, број 84/2019
				5. Редослед спровођења мера
				Приоритет и обим извођења радова на отклањању последица поплава на јавним објектима у јавној својини у секторима образовања, здравства и социјалне заштите биће дефинисан на основу степена оштећења појединачних објеката и потребе за обновом истих ради омогућавања нормалног функционисања наведених објеката.
				6. Рокови за спровођење мера
				Рок за спровођење мера и активности на обнови јавних објеката у јавној својини у секторима образовања, здравства и социјалне заштите је до марта 2017. године. Обнову објеката у сектору образовања спровести у складу са школским календаром. У случају да поједини радови на обнови јавних објеката у јавној својини у секторима образовања, здравства и социјалне заштите не буду завршени у горенаведеном року због недостатка финансијсих средстава или неких других објективних и оправданих разлога, исти се могу реализовати, уз сагласност Канцеларије за управљање јавним улагањима, и после овог рока. 
				7. Органи државне управе надлежни за координацију и носиоци спровођења појединих мера и активности
				Канцеларија за управљање јавним улагањима је надлежна за координацију активности на реализацији овог програма обнове у сарадњи са министарствима надлежним за образовање, здравство и социјалну заштиту.
				8. Процена потребних финансијских средстава и извор финансирања
				Средства за спровођење ове 
				уредбе у износу од 200.000.000,00 динара (са ПДВ) представљају 
				додатна средства која се обезбеђују из текуће буџетске резерве у 
				оквиру буџета Републике Србије за 2017. годину („Службени 
				гласник РС”, број 99/16) и распоређују се у оквиру Раздела 3 – 
				Влада, Глава 3.23 Канцеларија за управљање јавним улагањима, 
				Програм 1511 – Обнова и изградња објеката јавне намене и 
				санирање последица елементарне непогоде, Функција 110 – извршни 
				и законодавни органи, финансијски и фискални послови и спољни 
				послови, Извор финансирања 01, Програмска активност 0002 – 
				Координација послова након елементарне и друге непогоде, 
				Економска класификација 463 – трансфери осталим нивоима власти у 
				износу од 200.000.000,00 динара.
				Средства за спровођење мера и 
				активности на обнови јавних објеката у јавној својини у 
				секторима образовања, здравства и социјалне заштите, које се, уз 
				сагласност Канцеларије за управљање јавним улагањима, реализују 
				у 2018. години обезбеђена су у Закону о буџету Републике Србије 
				за 2018. годину („Службени гласник РС”, број 113/17) у износу од 
				100.000.000,00 динара (са ПДВ) у оквиру Раздела 3 – Влада, Глава 
				3.22 – Канцеларија за управљање јавним улагањима, Програм 1511 – 
				Обнова и изградња објеката јавне намене и санирање последица 
				елементарне непогоде, Функција 110 – Извршни и законодавни 
				органи, финансијски и фискални послови и спољни послови, 
				Програмска активност 0002 – Координација послова након 
				елементарне и друге непогоде, апропријација економска 
				класификација 484 – накнада штете за повреде или штету насталу 
				услед елементарних непогода или других природних узрока.
				Додатна 
				средства за спровођење мера и активности на обнови јавних 
				објеката у јавној својини у секторима образовања, здравства и 
				социјалне заштите које се, уз сагласност Канцеларије за 
				управљање јавним улагањима, реализују у 2019. години обезбеђена 
				су у Закону о буџету Републике Србије за 2019. годину („Службени 
				гласник РС”, број 95/18) у износу од 34.700.000,00 динара (са 
				ПДВ) у оквиру Раздела 3 – Влада, Глава 3.22 – Канцеларија за 
				управљање јавним улагањима, Програм 1511 – Обнова и изградња 
				објеката јавне намене и санирање последица елементарне непогоде, 
				Функција 110 – Извршни и законодавни органи, финансијски и 
				фискални послови и спољни послови, Програмска активност 0002 – 
				Координација послова након елементарне и друге непогоде, 
				апропријација економска класификација 484 – накнада штете за 
				повреде или штету насталу услед елементарних непогода или других 
				природних узрока.
				*Службени гласник РС, број 104/2017
				**Службени гласник РС, број 37/2018
				***Службени гласник РС, број 8/2019
				
	

