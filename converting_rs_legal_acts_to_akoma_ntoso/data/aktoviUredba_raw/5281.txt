


	
	Zakon

	


	
		Редакцијски пречишћен текст
	
	
	На основу члана 55. став 1. Закона о војној, радној и материјалној обавези („Службени гласник РС”, бр. 88/09 и 95/10), члана 5. став 6. Закона о Војсци Србије („Службени гласник РС”, бр. 116/07 и 88/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	
	Влада доноси
	
	УРЕДБУ
	о служби у активној резерви
	
	"Службени гласник РС", бр. 47 од 29. јуна 
	2011, 88 од 23. октобра 2015.
	
	Члан 1. 
	Овом уредбом прописују се општи услови за службу у активној резерви, пријем у активну резерву и права и обавезе лица у активној резерви. 
	
	Члан 2.
	У активну резерву може бити примљено лице које испуњава следеће опште услове: 
	
	1) да је држављанин Републике Србије;
	2) да је здравствено способан за службу у Војсци Србије; 
	3) да му раније није престајао радни однос због теже повреде дужности из радног односа;
	4) да је приликом ступања у активну резерву млађе од 50 година (за официра), односно 40 година (за војника и подофицира), осим за професионалног припадника Војске Србије коме је престала професионална војна служба; 
	
	5) да није осуђиван на казну затвора од најмање шест месеци; 
	6) да се против њега не води кривични поступак за кривично дело за које 
	се гони по службеној дужности или поступак пред војним дисциплинским судом;*
	
	
	7) да је одслужио војни рок са оружјем.*
	*Службени гласник РС, број 88/2015
	
	Члан 3.
	Пријем у активну резерву врши се на основу јавног конкурса, у складу са Планом попуне којим се за сваку календарску годину одређују број и специјалности лица која се могу ангажовати у активној резерви.
	На поступак спровођења јавног конкурса из става 1. овог члана, примењује се пропис којим се уређује пријем у професионалну војну службу.
	Члан 4.
	Кандидати који испуњавају опште услове из члана 2. ове уредбе, упућују се на лекарске прегледе у овлашћене војне здравствене установе, ради утврђивања оцене способности за војну службу.
	Члан 5.
	Редослед кандидата на листи за избор утврђује се према резултатима кандидата у изборном поступку и утврђеној здравственој способности.
	Старешина надлежан за доношење одлуке о избору кандидата, врши избор потребног броја припадника активне резерве између кандидата са листе за избор, у складу са прописом којим се уређује пријем у професионалну војну службу.
	Члан 6.
	Kандидат који је изабран на јавном конкурсу закључује типски уговор са јединицом ранга бригаде или вишег о служби у активној резерви на период до две године, у складу са законом.
	Члан 7.
	Уговор о служби у активној резерви престаје истеком уговореног рока, а може престати и пре истека уговореног рока под условима прописаним законом којим се уређује служба у Војсци Србије.
	Члан 8.
	Појединачни уговор о ангажовању припадника активне резерве за извршење конкретних мисија и задатака, закључује се у складу са условима утврђеним прописима о Војсци Србије и уговором о служби у активној резерви.
	Са припадником активне резерве који се ангажује у мултинационалним операцијама ван граница Републике Србије закључује се уговор о ангажовању у мултинационалним операцијама, у складу са законом којим се уређује употреба Војске Србије и других снага одбране у мултинационалним операцијама ван граница Републике Србије. 
	
	Члан 9.
	Уговором о пословној сарадњи са послодавцем ближе се уређује број припадника активне резерве запослених код послодавца, време и услови њиховог ангажовања у активној резерви и право припадника активне резерве на мировање радног односа код послодавца, у складу са законом.
	Члан 10.
	Припадник активне резерве за време службе у активној резерви има обавезу редовног обучавања и припремања и обучавања за учешће у мултинационалним операцијама, у складу са законом.
	Члан 11.
	Припадник активне резерве за време обучавања, оспособљавања и извршења мисија и задатака у Војсци Србије и војним јединицама и војним установама Министарства одбране, има право на здравствену заштиту, у складу са законом.
	Припадник активне резерве из става 1. овог члана након престанка уговора о активној резерви има право на здравствену заштиту за повреде или обољења која је задобио за време ангажовања у Војсци Србије, ако то право не остварује по другом основу.
	Припадник активне резерве из става 2. овог члана код кога се појави обољење по престанку уговора о активној резерви, у складу са законом има право на здравствену заштиту, ако у року од два месеца од дана престанка уговора о активној резерви пријави обољење надлежном територијалном органу и ако војна лекарска комисија утврди да је обољење настало за време ангажовања у активној резерви или као последица ангажовања у активној резерви.
	
	Члан 12.*
	
	Припаднику активне резерве за време трајања уговора о служби у 
	активној резерви не припада месечна новчана накнада за време редовног 
	годишњег обучавања, за време извршења припреме за мисије и задатке и за 
	време ангажовања на извршењу мисија и задатака у активној резерви.*
	
	Припаднику активне резерве за време редовног годишњег обучавања 
	припада накнада, у складу с прописом којим се уређују износ и начин исплате 
	накнада за вршење војне обавезе.*
	
	Припаднику активне резерве за време ангажовања на извршењу припреме 
	за мисије и задатке и за време ангажовања на извршењу мисија и задатака у 
	активној резерви, док врши дужност у јединици, припада плата према пропису 
	којим се уређују плате професионалних припадника Војске Србије утврђене за 
	официра и подофицира истог чина и положаја, а за војника – истог чина и 
	дужности.*
	*Службени гласник РС, број 88/2015
	
	Члан 13.
	Припадник активне резерве је дужан да путовање у иностранство пријави надлежном старешини јединице са којом је закључио уговор о активној резерви, наводећи време одсутности и одредиште путовања, у складу са прописом којим се уређују услови путовања у иностранство професионалних припадника Војске Србије и војника на служењу војног рока.
	Члан 14.
	Припадник активне резерве је дужан да, у случају промене послодавца, о томе обавести надлежног старешину јединице са којом је закључио уговор о активној резерви, ради закључивања уговора о пословној сарадњи са новим послодавцем.
	Члан 15.
	Ова уредба ступа на снагу осмог дана од дана објављивања у „Службеном гласнику Републике Србије”.
	
	05 број 110-4932/2011
	У Београду, 23. јуна 2011. године
	
	Влада
	Председник, 
	др 
	Мирко Цветковић, с.р.

