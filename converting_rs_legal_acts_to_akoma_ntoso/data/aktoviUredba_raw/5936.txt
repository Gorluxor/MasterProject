





	

	
		Редакцијски пречишћен текст

	





На основу члана 35.
став 3. Закона о имовини Савезне Републике Југославије (“Службени лист СРЈ”,
бр. 41/93), Савезна влада доноси





УРЕДБУ


о 
начину коришћења превозних средстава за службене потребе савезних органа

„Службени лист СРЈ”,
бр. 20 од 21. априла 1995, 53 од 24. новембра 1995.





I. ОСНОВНЕ ОДРЕДБЕ



Члан 1.

Овом уредбом уређује се начин коришћења превозних
средстава која служе за службене потребе савезних органа и запослених у
савезним органима, а која се поверавају на управљање Служби за заједничке
послове савезних органа (у даљем тексту: Служба).

Савезни органи могу непосредно да користе превозна
средства за посебне намене (возила са специјалном опремом, возила за потребе
друштвене исхране, курирска возила и друга возила, хеликоптери, пловни објекти
и друга средства превоза, која нису у саставу Службе), а изузетно и сва друга
превозна средства која користе њихове организационе јединице ван Београда.



Члан 2.

Под службеним потребама, у смислу ове уредбе,
подразумевају се послови који спадају у делокруг савезних органа, а нарочито:

1) учешће на седницама и састанцима;

2) обављање других службених послова;

3) обављање послова протоколарне природе.



Члан 3.

Превозна средства, поред коришћења за службене потребе
из члана 2. ове уредбе, могу се користити и за:

1) превоз материјала потребног за рад савезних органа;

2) превоз новчаних и других вредносних пошиљки и
пошиљки које садрже податке строго поверљиве природе.



Члан 4.

Превозна средства се могу користити и за превоз представника
републичких органа кад они по позиву, односно по налогу врше службене послове
за потребе савезних органа (учешће на седницама, састанцима и сл.).



Члан 5.

Одредбе ове уредбе не односе се на превозна средства
која користи Војска Југославије и Савезна скупштина.

Служба може, у оквиру расположивих могућности, пружити
услуге превоза и за потребе органа из става 1. овог члана, на њихов захтев, а у
складу са одредбама ове уредбе.



II. НАЧИН КОРИШЋЕЊА
ПОЈЕДИНИХ ВРСТА ПРЕВОЗНИХ СРЕДСТАВА



1. Моторна возила



Члан 6.

Под моторним возилима, у смислу ове уредбе,
подразумевају се путнички аутомобили, аутобуси, минибуси и теретна и специјална
возила. 



1) Путнички
аутомобили



Члан 7.

Путнички аутомобили (у даљем тексту: аутомобили) могу
се користити за обављање службених послова на подручју града Београда.

За вршење службених послова ван подручја града Београда
аутомобили се могу користити само ако то природа посла захтева и ако се ти
послови не могу успешно обавити превозом у јавном саобраћају.



Члан 8.

Право да користе аутомобиле имају:

1) председник Савезне Републике Југославије, председник
Савезне владе, председник Савезног уставног суда и председник Савезног суда –
за вршење својих функција;

2) потпредседници Савезне владе, савезни министри,
заменици савезних министара, судије и секретар Савезног уставног суда, судије
Савезног суда, гувернер Народне банке Југославије, савезни државни тужилац и
његови заменици, генерални секретар председника СРЈ, генерални секретар Савезне
владе и његов заменик, председник Комитета за прикупљање података о извршеним
злочинима против човечности и међународног права, генерални секретар Савезног
министарства за иностране послове, секретар Савезног секретаријата за
информисање и његов заменик, секретар Савезног секретаријата за законодавство,
секретари савезних министарстава, специјални саветници председника Савезне
владе, шеф Кабинета председника Савезне владе, директор Службе за заједничке
послове савезних органа, а у изузетним случајевима и други управни функционери
по одобрењу председника Савезне владе а на предлог генералног секретара Савезне
владе – за службене потребе, укључујући и право на превоз до радног места и
обратно;*

3) функционери које поставља председник Савезне
Републике Југославије или Савезна влада – за службене потребе;

4) запослени у савезним органима – за службене потребе
у хитним случајевима.

Функционер који руководи савезним органом, односно
старешина Службе стара се о приоритетима коришћења и одређује шта се сматра
хитним случајем у смислу става 1. тачке 4. овог члана. 



* „Службени лист СРЈ”, број 53/95.



Члан 9.

Служба, ван радног времена, организује дежурство
потребног броја возача.

Корисници услуга Службе из ове уредбе могу ван радног
времена користити аутомобиле за службене потребе, и то:

1) корисници из члана 8. став 1. тачка 2. ове уредбе -
кад је то због природе задатка и посла потребно;

2) корисници из члана 8. став 1. тачка 3. ове уредбе -
изузетно, кад је то због хитности задатка и посла неопходно;

3) корисници из члана 8. став 1. тачка 4. ове уредбе и
други радници савезних органа - по налогу функционера који руководи савезним
органом, односно старешине службе, ако превоз средствима јавног саобраћаја није
обезбеђен, а посао је хитне природе.



Члан 10.

Превоз страних делегација и гостију који бораве у
Југославији на позив председника Савезне Републике Југославије, председника,
потпредседника и чланова Савезне владе, односно функционера који руководи
савезним органом и превоз лица која су у пратњи страних делегација и гостију
врши се уз писмени налог који издаје шеф Протокола Савезне владе, сагласно
програму боравка страних делегација и гостију.



Члан 11.

Корисници из члана 8. став 1. тач. 2. и 3. ове уредбе
користе аутомобиле у Београду најавом преко Службе.

За превоз ван подручја Београда аутомобили се користе
на основу писменог захтева функционера који руководи савезним органом, који је
достављен Служби по правилу у року од 24 часа пре часа поласка.

Служба води рачуна о томе да један аутомобил користи
више лица која се превозе у истом правцу.



Члан 12.

Ако Служба, због недостатка возила, возача, горива и из
других разлога, није у могућности да удовољи свим захтевима корисника, у
границама могућности извршава их по редоследу корисника утврђеном у члану 8.
ове уредбе, а у случају истих недостатака, по реду пријема захтева корисника.

Директор Службе, односно лице које он овласти дужно је
да одмах обавести подносиоца захтева чијем захтеву се не може удовољити.



Члан 13.

Служба за сваки превоз издаје возачу налог.

По обављеном превозу, сваки корисник, осим корисника из
члана 8. став 1. тач. 1. и 2. ове уредбе, потврђује на налогу да је превоз
обављен, са назнаком пређене километраже и времена кад је превоз завршен.



2) Аутобуси и
минибуси



Члан 14.

Аутобуси и минибуси могу се користити за групни превоз
за службене потребе, на захтев функционера који руководи савезним органом, а по
писменом налогу директора Службе, односно функционера који руководи савезним
органом који непосредно користе та возила.



3) Теретна возила



Члан 15.

Теретна возила (камиони, цистерне за превоз течних
горива, цистерне за воду, теретна возила за превоз прехрамбених намирница,
ауто-радионице и др.) користе се за одржавање и обезбеђивање пословних зграда
савезних органа, пресељења савезних органа, превоз ствари и материјала и за
друге потребе савезних органа.

Савезни органи који користе теретна возила и Служба
организују коришћење теретних возила по налогу функционера који руководи
савезним органима.



2. Ваздухоплови



Члан 16.

Под ваздухопловима, у смислу ове уредбе, подразумевају
се авиони који су поверени на управљање Авио-служби за потребе савезних органа,
као и хеликоптери које савезни органи непосредно користе за своје службене
потребе.



Члан 17.

Ваздухоплови се користе у складу са посебним прописом
Савезне владе.



3. Друга превозна
средства



Члан 18.

Под другим превозним средствима, у смислу ове уредбе,
подразумевају се пловни објекти и специјална шинска возила, који се користе за
службене потребе савезних органа.

Средства превоза из става 1. овог члана користе се на
начин прописан овом уредбом за моторна возила.



III. ПРЕЛАЗНЕ И
ЗАВРШНЕ ОДРЕДБЕ



Члан 19.

Директор Службе дужан је да савезним органима доставља
месечни извештај о коришћењу превозних средстава.

Извештај о коришћењу превозних средстава (збирни
извештај) доставља се сваког месеца Комисији за административна питања Савезне
владе.



Члан 20.

Савезни органи који на основу ове уредбе не могу
непосредно да користе превозна средства, дужни су да их повере на управљање
Служби у року од 30 дана од дана ступања на снагу ове уредбе.

Савезни министар правде, у року од 15 дана од дана
ступања на снагу ове уредбе, прописаће начин преузимања послова ауто-превоза,
радника и превозних средстава савезних органа из става 1. овог члана.



Члан 21.

Даном ступања на снагу ове уредбе престаје да важи
Уредба о условима и начину коришћења друмских возила у друштвеној својини за
службене потребе функционера, руководећих радника и радника у Савезном извршном
већу, савезним органима и савезним организацијама („Службени лист СФРЈ”, бр.
14/83).



Члан 22.

Ова уредба ступа на снагу осмог дана од дана
објављивања у „Службеном листу СРЈ”.


	

Е. п.
бр. 139 

13.
априла 1995. године 

Београд

Савезна влада

Потпредседник,

Урош Кликовац,
с. р.





