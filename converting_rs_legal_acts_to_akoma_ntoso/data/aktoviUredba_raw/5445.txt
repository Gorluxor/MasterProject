


	
	Zakon

	


	
				Редакцијски пречишћен текст
				
				
				На основу члана 26. став 1. Закона о јавном дугу („Службени гласник РС”, бр. 61/05, 107/09 и 78/11), 
				Влада доноси
				УРЕДБУ
				о општим условима за емисију и продају државних хартија од вредности на примарном тржишту
				"Службени гласник РС", бр. 100 од 15. 
				септембра 2014, 78 од 18. августа 2017, 66 од 29. августа 2018, 
				78 од 19. октобра 2018.
				I. ОСНОВНЕ ОДРЕДБЕ
				Члан 1.
				Овом уредбом уређују се општи услови за емисију и продају државних хартија од вредности на примарном тржишту и одређени елементи примарног тржишта државних хартија од вредности.
				Члан 2.
				Поједини изрази, употребљени у овој уредби имају следеће значење:
				1) Државне хартије од вредности (у даљем тексту: државне хартије) су финансијски инструменти чија је вредност исказана у домаћој или страној валути, о чијој емисији, у складу са законом, одлучује Влада или министар надлежан за послове финансија (у даљем тексту: министар) или лице које он овласти, које се издају, преносе и евидентирају у облику електронског записа у информационом систему Централног регистра, депоа и клиринга хартија од вредности а.д. Београд (у даљем тексту: Централни регистар);
				2) Дугорочне државне хартије су хартије од вредности са роком доспећа преко једне године о чијем емитовању одлучује Влада;
				3) Краткорочне државне хартије су државне хартије од вредности са роком доспећа до једне године, о чијем емитовању одлучује министар или лице које он овласти, осим у случају када датум доспећа пада у наредну буџетску годину, када о емитовању одлучује Влада;
				4) Државни записи су државне хартије од вредности са роком доспећа до две године без купона;
				5) Обвезнице су дугорочне хартије од вредности са роком доспећа једнаким или већим од две године са купоном или без купона;
				5а) Штедне обвезнице су 
				дугорочне хартије од вредности са роком доспећа једнаким или 
				већим од две године са купоном, које могу куповати само домаћа 
				пунолетна физичка лица;
				6) Амортизационе обвезнице су обвезнице код којих се исплата главнице врши у више рата;
				7) Аукцијска платформа министарства надлежног за послове финансија је део јединственог информационог система Управе за трезор (у даљем тексту: аукцијска платформа), којим се обезбеђује подршка примарној трговини државним хартијама, електронски приступ овлашћених финансијских институција (у даљем тексту: овлашћени учесници) аукцијској платформи и њихово директно учествовање на аукцијама државних хартија;
				8) Аукција је примарнa продајa државних хартија посредством аукцијске платформе, уз учешће овлашћених учесника и поштовање процедуре и временског оквира;
				9) Овлашћени учесник је финансијска институција, која је, у складу са овом уредбом, испунила прописане услове за директно учешће на аукцијама државних хартија посредством аукцијске платформе; 
				10) Овлашћено лице је физичко лице које је, поред испуњених услова утврђених законом којим се уређује тржиште капитала и подзаконским актима, испунило и услове и критеријуме утврђене овом уредбом, а које је овлашћени учесник овластио да у његово име и за његов рачун учествује у примарном трговању државним хартијама преко аукцијске платформе;
				11) Електронска књига налога јесте електронска база података формирана од налога за примарно трговање испостављених од стране овлашћених учесника преко аукцијске платформе у складу са овом уредбом; 
				12) Корисничка апликација је клијентски веб оријентисана апликација која омогућава приступ овлашћеним учесницима систему аукцијске платформе; 
				13) Налози за трговање су налози које у складу са овом уредбом испоставља овлашћени учесник посредством аукцијске платформе;
				14) Конкурентни налози за трговање су налози овлашћених учесника за куповину државних хартија који садрже податке о количини и цени по којој овлашћени учесник жели да купи државне хартије;
				15) Неконкурентни налози за трговање су налози овлашћених учесника за куповину државних хартија који садрже само податке о количини хартија које учесник жели да купи, без навођења цене;
				16) Закључница је уговор о примарној купопродаји државних хартија закључен посредством аукцијске платформе, израђен у електронској форми;
				17) Извршна стопа приноса представља стопу по којој се реализује емисија хартија, а у складу са којом се утврђује јединствена продајна цена за целу емисију државних хартија (метод јединствене цене), односно највишу извршну стопу од свих прихваћених извршних стопа, на основу којих се одређују извршне стопе по којима се налози реализују (метод вишеструке цене);
				18) Купон представља износ камате који емитент плаћа имаоцу државних хартија, периодично до рока доспећа, који се израчунава на основу купонске стопе, купонског периода и номиналне вредности хартија од вредности;
				19) Купонска стопа је уговорена каматна стопа која се примењује на номиналну вредност државних хартија, односно на остатак номиналне вредности државних хартија код амортизационих државних хартија, која може бити фиксна (утврђена одлуком о емисији) или варијабилна (једнака збиру одређене референтне каматне стопе и фиксне маргине);
				20) Купонски период је временски период између две исплате купона;
				21) Фиксна маргина представља фиксни део купонске стопе по којој се реализује емисија код државних хартија са варијабилном купонском стопом;
				22) Финансијска институција је институција дефинисана у складу са чланом 2. став 1. тачка 7) Закона о јавном дугу (,,Службени гласник РС”, бр. 61/05, 107/09 и 78/11 – у даљем тексту: Закон о јавном дугу); 
				23) Временски план одржавања аукције представља утврђене временске интервале у којима се обављају поједине фазе трговања на аукцији, а који се објављује у јавном позиву за аукцију;
				24) Реотварање представља продају државних хартија из емисија које раније нису продате у целости;
				25) Откуп пре рока доспећа представља откуп државних хартија пре њиховог доспећа, а у складу са одлуком о емитовању државних хартија којом мора бити предвиђена могућност превременог откупа на захтев емитента;
				25а) Аукцијска платформа Централног 
				регистра је део јединственог информационог система Централног 
				регистра којим се обезбеђује подршка откупу државних хартија пре 
				рока доспећа, електронски приступ овлашћених финансијских 
				институција аукцијској платформи Централног регистра и њихово 
				директно учествовање на аукцијама за реализацију откупа државних 
				хартија пре рока доспећа;
				25б) Правила пословања Централног 
				регистра је општи акт Централног регистра којим се уређује 
				његово пословање;
				26) Откупни оквир представља дефинисани период у којем Република Србија врши откуп државних хартија пре рока њиховог доспећа;
				26а) Приступни период представља 
				период у коме инвеститор у штедне обвезнице може поднети налог 
				за куповину ових обвезница;
				26б) Превремена исплата представља 
				опцију која имаоцу штедне обвезнице омогућава да након истека 
				предвиђеног временског периода ову обвезницу наплати пре рока 
				доспећа, при чему за то плаћа накнаду за превремену исплату;
				26в) Накнада за превремену исплату 
				представља износ који издавалац наплаћује од имаоца штедне 
				обвезнице приликом превремене исплате те обвезнице;
				27) Поништење државних хартија представља е које се врши у 
				систему Централног регистра након откупа пре рока доспећа државне хартије;
				28) Смарт картица је идентификациона картица којом се врши приступ и коришћење аукцијске платформе.
				*Службени гласник РС, број 78/2017
				**Службени гласник РС, број 66/2018
				Члан 3.
				Емитовање државних хартија врши се у оквиру лимита утврђеног буџетом Републике Србије. 
				Краткорочне државне хартије се емитују у форми државних записа и продају се уз дисконт.
				Дугорочне државне хартије се могу емитовати у форми обвезница или државних записа рочности до две године, што се утврђује одлуком о емисији. Дугорочне државне хартије се могу продавати са дисконтом или премијом.
				Извршна стопа приноса исказује се са три децимале на годишњем нивоу.
				Продајна цена на понуди исказује се са две децимале.
				Укупна продајна вредност понуде представља производ продајне цене наведене у понуди и количине државних хартија које учесник на аукцији намерава да купи.
				Купонска стопа код обвезница исказује се на три децимале. 
				Износ продајне цене државних хартија емитованих у форми записа израчунава се по формули:
				
				Износ продајне цене државних хартија емитованих у форми обвезница израчунава се по формули:
				
				при чему је:
				D – продајна цена
				N – номинална вредност
				pk – годишња купонска стопа
				f – број купона у току године
				p – извршна стопа приноса
				K – укупан број купона који доспевају од дана продаје до дана доспећа
				d1 – број дана од датума продаје до дана доспећа следећег купона
				d2 – број дана у купонском периоду коме припада датум продаје.
				Цена државних хартија емитованих у форми амортизационих обвезница по комаду на дан емисије или на дан салдирања који се поклапа са даном исплате купона утврђује се по следећој формули:
				
				при чему је:
				P – цена купонске обвезнице са припадајућом каматом по комаду (продајна цена)
				t – редни број обрачунског периода
				K – номинална вредност обвезнице по комаду
				Ot – остатак номиналне вредности по комаду на почетку t-тог периода исплате ануитета, који се добија по формули Ot = К*(1-v/N), односно када се од номиналне вредности обвезнице по комаду одузме сума отплата по комаду који је протекао до периода t за који се обрачунава ануитет, при чему је:
				v – број периода који је протекао до периода t, за који се обрачунава ануитет
				b – део номиналне вредности по комаду који се у једнаким износима исплаћује од емисије обвезнице до доспећа и рачуна се по формули: b = K/N.
				r – захтевана стопа приноса до доспећа (извршна стопа приноса)
				Rt – каматна стопа у периоду t која може бити фиксна или варијабилна (референтна каматна стопа увећана за фиксну маргину)
				m – број периода исплате купона у току године
				n – број преосталих периода исплате ануитета до доспећа, добија се по формули: n = N - v
				N – укупан број периода исплате ануитета од емисије обвезница.
				У случају када се трговање врши 
				у последњем купонском периоду, износ продајне цене државних 
				хартија емитованих у форми обвезница израчунава се по формули:
				
					
						
				
				при чему је:
				D – продајна цена
				N – номинална вредност
				pk – годишња купонска стопа
				f – број купона у току године
				p – извршна стопа приноса
				d1 – број дана од датума продаје до 
				дана доспећа последњег купона
				d2 – број дана у купонском периоду 
				коме припада датум продаје.
				Цена државних хартија емитованих у форми амортизационих обвезница на сваки други дан, осим на дан емисије или на дан салдирања који се поклапа са даном исплате купона, израчунава се по следећој формули:
				
				при чему је:
				
				Цена државних хартија емитованих у форми амортизационих инфлаторно индексираних обвезница по комаду на дан емисије или на дан салдирања који се поклапа са даном исплате купона утврђује се по следећој формули:
				
				при чему је:
				P – цена купонске обвезнице са припадајућом каматом по комаду (продајна цена)
				t – редни број обрачунског периода
				K – номинална вредност обвезнице по комаду
				Ot – остатак номиналне вредности по комаду на почетку t-тог периода исплате ануитета, који се добија по формули Ot = К*(1-v/N), односно када се од номиналне вредности обвезнице по комаду одузме сума отплата по комаду који је протекао до периода t за који се обрачунава ануитет, при чему је:
				v – број периода који је протекао до периода t, за који се обрачунава ануитет
				b – део номиналне вредности по комаду који се у једнаким износима исплаћује од емисије обвезнице до доспећа и рачуна се по формули: b = K/N.
				r – захтевана стопа приноса до доспећа (извршна стопа приноса)
				c – годишња купонска стопа
				m – број периода исплате купона у току године
				n – број преосталих периода исплате ануитета до доспећа, добија се по формули: n = N - v
				N – укупан број периода исплате ануитета од емисије обвезница
				IndexCPIt – Рацио индексације у периоду t , при чему је: RefCPIt референтни индекс потрошачких цена за период t, а RefCIP0 референтни индекс потрошачких цена на дан емисије обвезнице. Референтни индекс потрошачких цена се рачуна по следећој формули:  :
				CPIt–3 = индекс потрошачких цена за три месеца пре датума исплате ануитета или емисије обвезнице
				CPIt–2 = индекс потрошачких цена за два месеца пре датума исплате ануитета или датума емисије обвезнице
				dt = дан у месецу када се исплаћује ануитет или када се емитује обвезница
				Dt = укупан број дана у месецу у коме се исплаћује ануитет или емитује обвезница.
				Износ цене државних хартија емитованих у форми амортизационих инфлаторно индексираних обвезница на сваки други дан, осим на дан емисије или на дан салдирања који се поклапа са даном исплате купона, израчунава се по следећој формули:
				
				при чему је:
				
				Емитовање државних обвезница индексираних на индекс потрошачких цена и обвезница са варијабилним каматним купоном биће ближе уређено актом о њиховој емисији, који ће садржати и формуле за израчунавање цена.
				За метод обрачуна дана код државних хартија емитованих у форми записа, користи се конвенција обрачуна дана АCT/360. 
				За метод обрачуна дана државних хартија емитованих у форми обвезница са фиксном купонском стопом, користи се конвенција обрачуна дана 30/360.
				За метод обрачуна дана државних хартија емитованих у форми обвезница са варијабилном купонском стопом, користи се конвенција обрачуна дана АCT/ACT.
				*Службени гласник РС, број 78/2018
				Члан 4.
				У поступку емитовања и примарне продаје државних хартија Управа за јавни дуг организује активности у вези са емитовањем и примарном продајом државних хартија у име и за рачун Републике Србије и објављује информације о резултатима продаје. У том циљу уводи се и организује примарно тржиште засновано на систему аукција ради продаје државних хартија.
				Члан 5. 
				Учесници на примарном тржишту државних хартија јесу:
				1) Управа за јавни дуг; 
				2) овлашћени учесници на примарном тржишту;
				3) инвеститори у штедне обвезнице.
				Инвеститори аукцијској платформи могу приступити преко овлашћених учесника, осим инвеститора у штедне обвезнице.
				*Службени гласник РС, број 78/2017
				II. ОВЛАШЋЕНИ УЧЕСНИЦИ И ОВЛАШЋЕНА ЛИЦА
				Члан 6.
				Одређено правно лице стиче својство овлашћеног учесника закључењем уговора о приступању аукцијској платформи са Управом за јавни дуг. 
				Уговор о приступању аукцијској платформи Управа за јавни дуг може закључити са правним лицем које испуњава следеће услове:
				1) да је брокерско-дилерско друштво или овлашћена банка у смислу закона којим се уређује тржиште капитала; 
				2) да је члан Централног регистра или да је с Централним регистром закључило уговор о извршавању трансакција; 
				3) да није у поступку стечаја или ликвидације; 
				4) да је доставило документацију у складу са чл. 7. и 8. ове уредбе. 
				О испуњености услова из става 2. овог члана одлучује директор Управе за јавни дуг на предлог Комисије за предлагање овлашћених учесника (у даљем тексту: Комисија) коју образује директор Управе за јавни дуг.
				Члан 7.
				Пријава за стицање статуса овлашћеног учесника (у даљем тексту: пријава), подноси се Управи а јавни дуг, а уз њу се подносе:
				1) дозвола Комисије за хартије од вредности за обављање делатности инвестиционог друштва;
				2) листа лица овлашћених за трговање државним хартијама;
				3) оснивачки акт и пречишћени текст статута;
				4) решење са прилозима о упису правног лица у регистар;
				5) доказ о чланству у Централном регистру, односно ако подносилац пријаве није члан Централног регистра, уговор са чланом Централног регистра преко кога ће омогућити извршавање преузетих обавеза по пословима закљученим на аукцијској платформи, у Централном регистру;
				6) кратак приказ досадашњег пословања и планови деловања на тржишту капитала;
				7) годишњи и периодични финансијски извештај за последњу пословну годину, ако подносилац пријаве послује дуже од једне године;
				8) извештај о ревизији финансијских извештаја за последње две године, уколико послује дуже од једне године;
				9) одговарајуће средство обезбеђења извршавања обавеза по пословима закљученим на аукцијској платформи, са овлашћењем за располагање тим средством обезбеђења, у складу са уговором о приступању аукцијској платформи, који закључује директор Управе за јавни дуг са овлашћеним учесником.
				Пријава се подноси Управи за јавни дуг на обрасцу Пријава за учешће на аукцијама државних хартија посредством аукцијске платформе (чији је саставни део Списак документације која се подноси уз пријаву), који је одштампан уз ову уредбу и чини њен саставни део.
				Члан 8.
				У случају да уз пријаву није достављена комплетна документација из члана 7. ове уредбе, Управа за јавни дуг оставиће подносиоцу пријаве накнадни рок за достављање комплетне документације, а који не може бити дужи од осам дана.
				У случају да подносилац пријаве ни у накнадно остављеном року не достави комплетну документацију, Комисија доставља пријаву директору Управе за јавни дуг, са предлогом да се пријaва одбаци.
				Даном пријема пријаве сматра се дан пријема пријаве са комплетном и потпуном документацијом у смислу овог члана, односно дан истека рока из става 1. овог члана.
				Члан 9.
				Директор Управе за јавни дуг одлучује о пријави, најкасније у року од 15 дана од дана пријема пријаве.
				Директор Управе за јавни дуг по поднетој пријави може:
				1) прихватити пријаву – у случају да су испуњени услови за стицање својства овлашћеног учесника;
				2) одбацити пријаву – у случају из члана 8. став 2. ове уредбе;
				3) одбити пријаву – у случају да нису испуњени услови за стицање својства овлашћеног учесника на аукцијској платформи.
				Акт из става 2. овог члана, Управа за јавни дуг доставља подносиоцу пријаве у року од три дана од дана доношења акта.
				Нову пријаву за учешће на аукцијској платформи подносилац пријаве може поднети најраније по истеку шест месеци од пријема акта из става 2. овог члана.
				На акт се може изјавити жалба министру надлежном за послове финансија у року од осам дана од његовог пријема.
				Члан 10.
				Правно лице за које је решењем директора Управе за јавни дуг утврђено да испуњава прописане услове за стицање статуса овлашћеног учесника из члана 7. ове уредбе и Управа за јавни дуг закључују уговор о приступању аукцијској платформи, на обрасцу који прописује министар.
				На основу закључених уговора из става 1. овог члана Управа за јавни дуг утврђује листу овлашћених учесника, коју објављује на интернет страници Управе за јавни дуг.
				Листа из става 2. овог члана ажурира се након сваког закључивања новог уговора или раскида већ закљученог уговора.
				Члан 11.
				Овлашћено лице може бити само лице које испуњава следеће услове:
				1) да има важећу дозволу за обављање послова брокера издату од Комисије за хартије од вредности сходно члану 153. Закона о тржишту капитала (,,Службени гласник РС”, број 31/11 – у даљем тексту: Закон о тржишту капитала);
				2) да не подлеже примени правних последица осуде, у смислу Закона о тржишту капитала.
				Члан 12.
				Овлашћени учесник уз пријаву за учешће на аукцијској платформи подноси за овлашћено лице следећу документацију и доказе:
				1) да има важећу дозволу за обављање послова брокера издату од Комисије за хартије од вредности сходно члану 153. Закона о тржишту капитала;
				2) изјаву одговорног лица да је овлашћено лице обучено за рад на аукцијској платформи;
				3) потврду да је овлашћено лице запослено на неодређено време, са пуним радним временом, код овлашћеног учесника на радном месту ,,брокер”, односно да обавља брокерске послове;
				4) уверење надлежног органа да овлашћено лице није у казненој евиденцији за кривична дела и привредне преступе, као и оверену изјаву овлашћеног лица да не подлеже примени правних последица осуде у смислу Закона о тржишту капитала;
				5) одлуку којом овлашћени учесник именује овлашћено лице да у његово име и за његов рачун обавља послове трговине државним хартијама на аукцијској платформи;
				6) неопозиву изјаву овлашћеног учесника да све обавезе које овлашћено лице преузме прихвата као своје;
				7) неопозиву изјаву овлашћеног учесника да се поднета средства обезбеђења плаћања могу користити као средства обезбеђења извршавања обавеза по пословима које његово овлашћено лице закључи у пословима са државним хартијама на аукцијској платформи;
				8) картон депонованог потписа предложеног овлашћеног лица, радну биографију и једну његову фотографију. 
				Члан 13.
				На предлог Комисије директор Управе за јавни дуг даје сагласност за обављање послова овлашћеном лицу у случају када су испуњени услови из члана 11. ове уредбе.
				Овлашћени учесник је дужан да одмах писмено обавести Управу за јавни дуг о свакој промени овлашћења, права и одговорности које је дао свом овлашћеном лицу, а нарочито о промени чињеница на основу којих је добио сагласност из става 1. овог члана. 
				Члан 14.
				Комисија има три стална члана који се именују из реда запослених у Управи за јавни дуг. У случају потребе Комисија може имати више чланова (привремени чланови Комисије), али не више од седам чланова.
				Стални чланови Комисије именују се на период од две године, уз могућност поновног избора. Привремени чланови Комисије именују се на период од максимално три месеца, у току једне године. 
				Чланови комисије имају право на месечну нето накнаду која износи 10% месечне нето зараде на нивоу Републике Србије.
				Члан 15.
				Члану Комисије престаје својство члана Комисије и пре истека периода на који је именован у следећим случајевима:
				1) по опозиву од стране директора Управе за јавни дуг;
				2) када поднесе оставку;
				3) престанком радног односа у Управи за јавни дуг.
				Члан 16.
				Комисија разматра и утврђује исправност поднетих пријава и документације из чл. 7, 11. и 12. ове уредбе и на основу тога упућује одговарајући предлог директору Управе за јавни дуг.
				Члан 17.
				Овлашћени учесник је дужан да:
				1) се придржава свих законских и подзаконских прописа који регулишу трговину државним хартијама на примарном тржишту;
				2) савесно и у складу са добрим пословним обичајима и пословним моралом обавља послове трговине државним хартијама преко аукцијске платформе;
				3) испостави налог за примарно трговање посредством аукцијске платформе, односно обавести Управу за јавни дуг о приспелом налогу клијента или о сопственом налогу;
				4) одмах, без одлагања, писмено обавести Управу за јавни дуг о свакој промени својих овлашћења, права, обавеза и одговорности у правном промету, а нарочито о променама које се односе на услове на основу којих је стекао учешће на аукцијској платформи и променама података из пријаве за учешће на истој;
				5) на позив Управе за јавни дуг у року од 15 дана од дана пријема позива достави тражену документацију Управи за јавни дуг ради ревизије листе овлашћених учесника коју Управа за јавни дуг врши једном годишње.
				Члан 18.
				Управа за јавни дуг једнострано раскида уговор о приступању аукцијској платформи уколико:
				1) је учеснику на примарном тржишту одузета дозвола Комисије за хартије од вредности за обављање делатности инвестиционог друштва;
				2) је над овлашћеним учесником покренут претходни стечајни поступак, односно отворен стечајни поступак;
				3) је донета одлука од стране органа управљања овлашћеног учесника о његовој ликвидацији или је покренут поступак принудне ликвидације;
				4) овлашћени учесник више не испуњава услове прописане приликом стицања овог својства.
				Изузетно од става 1. овог члана, Управа за јавни дуг може једнострано раскинути уговор о приступању аукцијској платформи и уколико овлашћеном учеснику буду изречене надзорне мере у смислу чл. 93, 205. и 207. Закона о тржишту капитала, као и мера забране учествовања у куповини државних хартија од вредности из члана 31. Закона о јавном дугу.
				Учесник је дужан да благовремено обавести Управу за јавни дуг о случајевима из става 1. тач. 2) и 3) овог члана.
				Комисија за хартије од вредности обавештава Управу за јавни дуг о наступању случаја из става 1. тачка 1) овог члана у складу са протоколом о сарадњи, који ће у року од 60 дана од дана ступања на снагу ове уредбе закључити ова два органа.
				III. ПРОДАЈА ДРЖАВНИХ ХАРТИЈА
				Члан 19.
				Државне хартије се продају на примарном тржишту путем аукција организованих од стране Управе за јавни дуг.
				Дугорочне државне хартије могу куповати сва домаћа и страна правна и физичка лица, преко овлашћених учесника. Краткорочне државне хартије могу куповати само домаћа правна и физичка лица.
				Члан 20.
				Овлашћени учесници могу да учествују са конкурентним понудама подношењем прописаних налога за трговање.
				Налоге из става 1. овог члана, овлашћени учесник може да испостави у своје име и за свој рачун, као и у своје име, а за рачун клијента.
				Овлашћени учесници такође могу да учествују са неконкурентним понудама испостављањем прописаних налога за трговање.
				Налоге из става 3. овог члана, овлашћени учесник може да испостави у своје име, а за рачун клијента.
				Члан 21.
				Управа за јавни дуг је дужна да утврди оквирни план аукција за наредну буџетску годину до краја текуће буџетске године. 
				Оквирни план аукција објављује се на интернет страници Управе за јавни дуг.
				Члан 22.
				Управа за јавни дуг је дужна да утврди тромесечни календар аукција током буџетске године на крају сваког квартала за наредни квартал. 
				Календар аукција објављује се на интернет страници Управе за јавни дуг.
				Члан 23.
				Управа за јавни дуг објављује јавни позив за продају државних хартија на примарном тржишту (у даљем тексту: јавни позив).
				Јавни позив обавезно садржи следеће податке:
				1) обим емисије, датум емисије, датум салдирања, датум доспећа и номиналну вредност државних хартија, у складу са актом о емисији државних хартија;
				2) метод аукције и врсту хартије од вредности;
				3) време одржавања аукције за продају државних хартија;
				4) минимални износ на који понуда може да гласи;
				5) максималну количину државних хартија коју једно правно или физичко лице може да купи;
				6) купонску стопу и датуме исплате купона, код обвезница са купоном.
				Јавни позив објављује се на интернет страници Управе за јавни дуг и путем аукцијске платформе.
				Поступак клиринга и салдирања по основу примарне продаје државних хартија врши Централни регистар.
				Члан 24.
				Трговина државним хартијама се обавезно спроводи по следећим фазама:
				1) фаза предотварања представља период у коме овлашћени учесник може да испоставља, модификује и повлачи налоге за трговање;
				2) фаза аукције представља временски период у коме се, на основу испостављених налога за трговање, утврђује цена (јединствена или вишеструка) и врши продаја државних хартија.
				Појединачним актом о емисији државних хартија, може бити предвиђено да се спроведе и фаза аукције на затварању, која представља временски период у коме овлашћени учесник може да испостави налоге само по извршној стопи постигнутој на аукцији.
				Члан 25.
				Овлашћени учесници подносе своје налоге за куповину државних хартија преко аукцијске платформе, у временском периоду наведеном у јавном позиву за аукцију. 
				Елементи налога за куповину државних хартија су:
				1) номинални износ државне хартије;
				2) број комада државних хартија за које учесник доставља налог за куповину;
				3) датум и време испостављања налога;
				4) идентификација клијента из налога за трговање, на начин утврђен процедурама усаглашеним између Управе за јавни дуг и Централног регистра, односно назив и матични број правног лица, име и презиме и јединствени матични број за физичко лице, назив и одговарајући регистрациони број за страно правно лице, односно име и презиме, број пасоша или другог идентификационог документа за страно физичко лице. 
				Поред елемената налога из става 2. овог члана, обавезан елемент налога у вези конкурентне понуде је извршна стопа приноса или фиксна маргина по којој овлашћени учесник жели да купи државне хартије.
				Члан 26.
				Управа за јавни дуг врши проверу да ли налози за куповину из члана 25. ове уредбе садрже све прописане елементе и да ли су благовремено поднети.
				Непотпуне налоге аукцијска платформа аутоматски одбија.
				Налози за куповину из члана 25. ове уредбе могу се мењати или повући до истека рока фазе предотварања. 
				По истеку фазе предотварања из члана 24. ове уредбе, сви пристигли налози се аутоматски одбијају.
				Минимална количина државних хартија од вредности које по аукцији може да купи једно правно или физичко лице је пет комада. 
				Максимална вредност државних хартија које може да купи једно правно или физичко лице по конкурентним налозима у фази аукције износи 50% од укупног обима емисије, односно обима аукције код реотварања емисије.
				Примљени налози из члана 25. ове уредбе чувају се тако да се до краја аукције обезбеђује тајност података које садрже.
				Члан 27.
				Управа за јавни дуг са достављеним налозима за куповину из члана 25. ове уредбе поступа на следећи начин:
				1) разврстава их прво на конкурентне и неконкурентне налоге;
				2) резервише износ за неконкурентне налоге, и то највише 20% од укупног обима емисије, односно обима аукције код реотварања емисије;
				3) у процедуру утврђивања извршне стопе приноса уводе се само конкурентни налози;
				4) конкурентни налози се рангирају у складу са висином понуђене извршне стопе приноса или фиксне маргине, почевши од најниже ка највишој. 
				Члан 28.
				У поступку рангирања налога из члана 25. ове уредбе, а имајући у виду број комада државних хартија које се емитују, понуђене стопе приноса и број комада државних хартија који садрже испостављени налози, утврђује се извршна стопа приноса државних хартија, када се аукција државних хартија врши по јединственој стопи.
				Министар или лице које он овласти утврђује извршну стопу приноса по којој ће се реализовати налози за куповину из члана 25. ове уредбе.
				Сви испостављени налози за куповину који садрже стопу вишу од извршне стопе приноса из става 2. овог члана, одбацују се. 
				Члан 29.
				Аукција државних хартија врши се по јединственој или вишеструкој стопи у складу са појединачним актом о емисији државних хартија.
				Када се аукција државних хартија врши по јединственој стопи, сви прихваћени налози се извршавају по истој стопи приноса, тј. по прихваћеној извршној стопи приноса или фиксној маргини.
				Извршна стопа приноса или фиксна маргина из става 2. овог члана представља јединствену продајну стопу за целу емисију државних хартија.
				У случају кад се аукција државних хартија врши по вишеструкој стопи, сваки прихваћени налог се извршава по понуђеној стопи приноса до износа обима емисије која се налази на аукцији предвиђеној за конкурентне налоге или мањег износа по одлуци министра финансија или лица које он овласти.
				Члан 30.
				У поступку прихватања испостављених налога примењује се принцип висине понуђене стопе приноса, односно предност имају они понуђачи који су понудили ниже стопе приноса. 
				Уколико две или више понуда садрже исту стопу приноса која је једнака извршној стопи приноса, односно највишој прихваћеној стопи приноса ако се аукција врши по вишеструкој стопи, а укупан обим понуда по стопама нижим или једнаким извршној стопи приноса, односно највишој прихваћеној стопи приноса прелази обим емисије, у поступку прихватања испостављених налога врши се расподела преосталог дела емисије сразмерно учешћу вредности сваког појединачног испостављеног налога у укупној вредности испостављених налога са истом стопом приноса. У случају постојања остатка након сразмерне расподеле међу налозима са истом стопом приноса, исти ће бити додељен највећем испостављеном налогу од налога међу којима се врши расподела преосталог дела аукције. У случају да има два или више једнаких налога који су највећи и који учествују у расподели, остатак ће бити додељен налогу који је први испостављен путем аукцијске платформе.
				Уколико је тражена количина неконкурентних налога већа од 20% од укупног обима емисије, односно обима аукције код реотварања емисије, распоређивање резервисаног износа врши се сразмерно учешћу вредности сваког појединачног неконкурентног налога у укупној вредности поднетих неконкурентних налога. 
				Уколико је тражена количина неконкурентних налога мања од 20% од укупног обима емисије, односно обима аукције код реотварања емисије, сви неконкурентни налози се у целости реализују, а преостали износ се придружује износу предвиђеном за конкурентне налоге. 
				Неконкурентни налози се реализују по извршној стопи приноса.
				Истоветан поступак прихватања испостављених налога се примењује и код државних хартија које се реализују по фиксној маргини.
				Члан 31.
				Трансакција је закључена у тренутку када је појединачни налог испостављен преко аукцијске платформе у складу са овом уредбом реализован у целости или делимично. 
				За све трансакције закључене преко аукцијске платформе израђује се закључница у електронској форми која се доставља Централном регистру и овлашћеном учеснику који је трансакцију закључио. 
				Све трансакције закључене преко аукцијске платформе сматрају се коначним, без додатних потврда овлашћеног учесника, осим ако није дошло до техничког пропуста (грешке) приликом уноса. 
				Члан 32.
				У поступку клиринга и салдирања трансакција закључених преко аукцијске платформе, овлашћени учесник је дужан да у свему поступа у складу са законом и правилима Централног регистра. 
				Уколико дође до престанка рада телекомуникационих линија, Управа за јавни дуг може одлучити да криптовани електронски фајл у xml формату пошаље Централном регистру електронском поштом или на други начин.
				У случају да за поједине закључнице нису испуњени услови за клиринг и салдирање, директор Управе за јавни дуг доноси одлуку о решавању тог проблема. 
				Члан 33.
				По добијању обавештења о прихватању понуде овлашћени учесник на аукцији обавезан је да изврши уплату укупне продајне вредности понуде на свој новчани рачун код Централног регистра, у складу са терминским планом спровођења аукције државних хартија и Терминским планом рада Централног регистра.
				Члан 34.
				Управа за јавни дуг објављује извештај о резултатима аукције на интернет страници министарства надлежног за послове финансија, Управе за јавни дуг, Управе за трезор и путем аукцијске платформе.
				Извештај из става 1. овог члана нарочито садржи податке о: обиму емитованих државних хартија од вредности, извршној стопи приноса оствареној на аукцији и рацио реализације укупног износа емисије, односно обима аукције код реотварања.
				Члан 35.
				Mинистарство надлежно за послове финансија, Управа за јавни дуг, Управа за трезор и Централни регистар не одговарају за штету насталу овлашћеним учесницима, њиховим клијентима или трећим лицима, изузев уколико је иста проузрокована крајњом непажњом или је намерно проузрокована грешком од стране запосленог у Управи за јавни дуг, Управи за трезор или Централном регистру.
				Управа за трезор, Централни 
				регистар и Управа за јавни дуг не одговарају за:
				1) немогућност делимичног или потпуног коришћења система за трговање, услед престанка рада телекомуникационих линија или квара на локацији лица овлашћеног за примарно трговање насталог из разлога више силе или због грешке, односно неправилног руковања опремом од стране лица овлашћеног за примарно трговање;
				2) неправилност у раду системског софтвера и хардвера на локацији овлашћених учесника, за коју је одговорност регулисана уговором између учесника и испоручиоца опреме;
				3) неправилну или непотпуну обраду или пренос података;
				4) грешке овлашћеног учесника током коришћења аукцијске платформе или измене на конекцији до аукцијске платформе;
				5) грешке у процедурама које се користе за омогућавање нормалног функционисања система у ванредним ситуацијама које обухватају разлоге више силе;
				6) друге проблеме, грешке или неправилности у трговању преко аукцијске платформе, а који су узроковани радњама трећих лица, неочекиваним околностима или догађајима на које 
				Централни регистар, Управа за јавни дуг и Управа за трезор нису могли утицати, односно који су ван контроле 
				Централног регистра, Управе за јавни дуг и Управе за трезор.
				*Службени гласник РС, број 78/2018
				Члан 36.
				Овлашћени учесник је у потпуности одговоран за исправност података унетих са клијентских радних станица у аукцијску платформу.
				Члан 37.
				Овлашћени учесник дужан је да:
				1) провери исправност свог приступа свим функционалностима система;
				2) након откривања проблема у приступу аукцијској платформи о томе без одлагања обавести Управу за јавни дуг.
				У случају настанка проблема за време одржавања аукције, откривеног од стране Управе за трезор или Управе за јавни дуг, односно од стране било ког овлашћеног учесника, директор Управе за јавни дуг може да одлучи следеће:
				1) да продужи период за примање понуда;
				2) да изда налог Управи за трезор за хитно отклањање проблема;
				3) да у случају неотклањања проблема на дан емисије захтева од Управе за трезор да осигура извођење аукције државних хартија наредног дана.
				У случају да се проблеми у раду аукцијске платформе не отклоне ни наредног дана од дана емисије, аукција ће се спровести путем директне предаје понуда Управи за јавни дуг.
				Управа за јавни дуг може одлучити о продужењу времена за примање понуда уколико овлашћени учесник утврди проблем у приступу аукцијској платформи и о томе најмање 15 минута пре истека времена за примање понуда обавести Управу за јавни дуг.
				О продужењу времена за примање понуда Управа за јавни дуг је дужна да обавести све овлашћене учеснике.
				Уколико се успешно окончање аукције државних хартија не може осигурати продужењем времена за подношење понуда, директор Управе за јавни дуг може одлучити да се аукција изведе путем директне предаје понуда. У том случају овлашћени учесници могу своје понуде донети у Управу за јавни дуг, или их послати путем факса или електронском поштом. Управа за јавни дуг је дужна да о овој одлуци обавести све учеснике.
				У случају када један или неколико овлашћених учесника није у могућности да унесе понуду у аукцијску платформу, онда Управа за јавни дуг на основу дописа овлашћеног учесника може унети налог у аукцијску платформу, при чему овлашћени учесник задржава сву материјалну и кривичну одговорност.
				Уколико се успешан завршетак аукције не може осигурати на начин из ст. 3. и 4. овог члана, Управа за јавни дуг може одложити аукцију за неки други радни дан, о чему обавештава благовремено све овлашћене учеснике и Централни регистар.
				IV. ДИРЕКТНА ПОГОДБА
				Члан 38.
				Ради смањења трошкова задуживања Републике Србије, државне хартије се могу продати директном погодбом са квалификованим инвеститором из земље и иностранства. У случају продаје државних хартија директном погодбом са квалификованим инвеститором, трансакција ће се извршити у складу са Правилима пословања Централног регистра. Квалификованим инвеститорима се сматрају лица из члана 14. Закона о тржишту капитала.
				Управа за јавни дуг ће објавити податке о извршеној трансакцији из става 1. овог члана на интернет страници министарства надлежног за послове финансија, Управе за јавни дуг и Управе за трезор.
				V. ОТКУП ДРЖАВНИХ ХАРТИЈА ПРЕ РОКА ДОСПЕЋА
				Члан 39.
				Управа за јавни дуг може вршити откуп државних хартија пре рока њиховог доспећа, а у складу са одлуком о емитовању државних хартија којом мора бити предвиђена могућност превременог откупа на захтев емитента.
				Откуп државних хартија пре рока 
				доспећа врши се путем аукција организованих од стране Управе за 
				јавни дуг на аукцијској платформи Централног регистра.
				Само финансијске институције које 
				имају својство овлашћених учесника за директно учешће на 
				аукцијама државних хартија могу приступити аукцијској платформи 
				Централног регистра.
				Само овлашћена лица која су добила 
				сагласност од Управе за јавни дуг да, у име и за рачун 
				овлашћеног учесника, учествују у примарном трговању државним 
				хартијама могу приступити аукцијској платформи Централног 
				регистра.
				Приступ аукцијској платформи 
				Централног регистра регулисан је Правилима пословања Централног 
				регистра.
				Овлaшћeни учeсници учeствуjу на 
				аукцијама државних хартија за откуп пре рока доспећа само сa 
				кoнкурeнтним пoнудaмa, пoднoшeњeм прoписaних нaлoгa зa тргoвaњe.
				Предмет откупа државних хартија из 
				става 2. овог члана не могу бити заложене државне хартије, као 
				ни оне државне хартије на којима постоји уписана забрана 
				располагања у складу са законом.
				Министар или лице које он овласти одлучује о откупу државних хартија из става 1. овог члана, изузетно по претходно прибављеној сагласности Владе у случају да се ради о операцијама везаним за државне хартије, које су емитоване по посебном програму ван аукцијске платформе. 
				У случају из става 8. овог члана објављује се откупни оквир.
				Управа за јавни дуг објављује јавни позив за откуп државних хартија из става 1. овог члана, на интернет страницама министарства надлежног за послове финансија, Управе за јавни дуг и путем аукцијске платформе 
				Централног регистра, три дана пре дана откупа.
				Јавни позив из става 10. овог члана садржи:
				1) датум откупа;
				2) вредност емисије која се откупљује (проценат емисије који се откупљује);
				3) број серије државних хартија које се откупљују;
				4) метод аукције;
				5) остале елементе из акта о емисији из става 1. овог члана.
				Управа за јавни дуг може вршити откуп државних хартија, које су емитоване директном погодбом са квалификованим инвеститором из земље и иностранства пре рока њиховог доспећа након добијања одобрења Владе.
				У случају да емитент државних хартија дође у посед целе емисије или дела емисије државних хартија пре рока доспећа, може се донети одлука о 
				поништењу у целе или дела емисије државних хартија.
				Влада Републике Србије може одлучити да се поништи цела или део емисије државних хартија од вредности или да се иде у поновну продају на тржишту тих државних хартија од вредности.
				Одлука о поништењу целе емисије или дела емисије државних хартија од вредности доставља се Централном регистру на поступање.
				*Службени гласник РС, број 66/2018
				Члан 39а
				Споразумом закљученим између 
				Управе за јавни дуг и Централног регистра ближе се регулишу 
				поступања, обавезе и одговорности, као и накнаде трошкова у вези 
				са реализацијом аукција државних хартија за откуп пре рока 
				доспећа на аукцијској платформи Централног регистра.
				*Службени гласник РС, број 66/2018
				Члан 40.
				Овлашћени учесник подноси налог за продају државних хартија које су предмет откупа пре рока доспећа преко аукцијске платформе 
				Централног регистра, а који садржи:
				1) број серије државне хартије која је предмет откупа;
				2) номиналну вредност државне хартије која је предмет откупа;
				3) број комада државних хартија за које овлашћени учесник доставља налог за продају, а које су предмет превременог откупа;
				4) стопу по којој овлашћени учесник жели да прода државне хартије које су предмет превременог откупа;
				5) датум и време испостављања налога.
				Рангирање поднетих налога из става 1. овог члана врши се почев од налога који садржи највишу стопу до налога који садржи најнижу стопу.
				Након спроведеног поступка рангирања поднетих налога сходно се примењују чл. 31. и 32. ове уредбе.
				*Службени гласник РС, број 66/2018
				VА ШТЕДНЕ ОБВЕЗНИЦЕ
				Члан 40а
				Инвеститор у штедне обвезнице 
				може бити само домаће пунолетно физичко лице.
				*Службени гласник РС, број 78/2017
				Члан 40б
				Штедне обвезнице су деноминоване у 
				динарима и еврима. 
				Номинална вредност штедне обвезнице 
				деноминоване у динарима износи 2.000 динара.
				Номинална вредност штедне обвезнице 
				деноминоване у еврима износи 100 евра.
				Један инвеститор у штедне обвезнице 
				може имати највише 5000 комада штедних обвезница по једној 
				емисији штедних обвезница деноминованих у динарима, односно 500 
				комада штедних обвезница по једној емисији штедних обвезница 
				деноминованих у еврима. 
				Подела штедних обвезница врши се по 
				начелу приоритета – приоритет у подели штедних обвезница имају 
				инвеститори који се први пријаве за куповину.
				Штедне обвезнице се продају по 
				номиналној вредности и имају купон који се исплаћује једном 
				годишње.
				*Службени гласник РС, број 78/2017
				Члан 40в
				Уплата штедних обвезница врши се код 
				Банке Поштанска штедионица а.д. Београд (у даљем тексту: 
				Поштанска штедионица), члана Централног регистра. 
				Све накнаде за упис, уплату, отварање 
				власничког рачуна финансијских инструмената, исплате купона и 
				главнице по основу штедних обвезница које има Поштанска 
				штедионица и Централни регистар по основу штедних обвезница 
				плаћа Управа за јавни дуг и онe не могу бити већe од 0,65% од 
				номиналне вредности емисије штедних обвезница, а што се ближе 
				одређује споразумом (уговором) закљученим између Управе за јавни 
				дуг, Поштанске штедионице и Централног регистра.
				Споразумом (уговором) из става 2. овог 
				члана регулише се и поступак уплате, уписа, исплате, као и друга 
				питања у вези са куповином штедних обвезница.
				Приликом уплате штедних обвезница код 
				Поштанске штедионице инвеститору се издаје Потврда о уплати 
				штедних обвезница Републике Србије, која је одштампана уз ову 
				уредбу и чини њен саставни део.
				*Службени гласник РС, број 78/2017
				Члан 40г
				Министарство финансија и Управа за 
				јавни дуг објављују јавни позив за упис и уплату штедних 
				обвезница на својим интернет страницама. 
				Јавни позив из става 1. овог члана 
				обавезно садржи следеће податке:
				1) обим емисије, датум емисије, датум 
				уписа у Централни регистар, датум доспећа штедних обвезница, у 
				складу са актом о емисији штедних обвезница;
				2) номиналну вредност једне штедне 
				обвезнице;
				3) купонску стопу и датуме исплате 
				купона;
				4) трајање приступног периода, у коме 
				су заинтересовани инвеститори у штедне обвезнице обавезни да 
				уплате новчана средства на рачун Републике Србије код Поштанске 
				штедионице;
				5) трајање периода у коме није могуће 
				остварити превремену исплату;
				6) каматну стопу која се примењује 
				уколико дође до превремене исплате.
				Поступак уписа штедних обвезница на 
				власничке рачуне финансијских инструмената лица која су купила 
				штедне обвезнице врши Централни регистар.
				*Службени гласник РС, број 78/2017
				Члан 40д
				Инвеститор у штедне обвезнице подноси 
				налог за куповину штедних обвезница у приступном периоду. 
				Новчана средства за куповину штедних обвезница уплаћују се 
				истовремено са подношењем налога за куповину. 
				Није могуће повлачење поднетог налога 
				за куповину штедних обвезница и уплаћених новчаних средстава.
				Приступни период не може бити краћи од 
				15 дана од дана објаве јавног позива, а датум емисије не може 
				бити касније од 21 дана по завршетку приступног периода.
				Инвеститор у штедне обвезнице не 
				остварује право на камату у приступном периоду и периоду до 
				емисије штедне обвезнице.
				Налог за куповину штедних обвезница 
				подноси се Поштанској штедионици на обрасцу Налог за куповину 
				штедних обвезница Републике Србије, који је одштампан уз ову 
				уредбу и чини њен саставни део.
				Саставни део Налога за куповину 
				штедних обвезница Републике Србије чини Списак овлашћених лица 
				за располагање штедним обвезницама Републике Србије у случају 
				спречености услед теже болести, који је одштампан уз ову уредбу 
				и чини њен саставни део.
				*Службени гласник РС, број 78/2017
				Члан 40ђ
				Превремена исплата је опција која се 
				може применити након истека одређеног периода након уписа 
				емисије штедних обвезница од стране Централног регистра и зависи 
				од рочности штедних обвезница.
				Захтев за превремену исплату подноси 
				се Поштанској штедионици на обрасцу Захтев за превремену исплату 
				штедних обвезница Републике Србије, који је одштампан уз ову 
				уредбу и чини њен саставни део.
				Изузетно од става 1. овог члана, 
				превремена исплата је могућа и у року краћем од периода у коме 
				се не може вршити превремена исплата у случају теже болести 
				инвеститора у штедне обвезнице или неког од његових чланова уже 
				породице.
				Захтев за превремену исплату у случају 
				теже болести подноси се Поштанској штедионици на обрасцу Захтев 
				за превремену исплату штедних обвезница Републике Србије у 
				случају теже болести, који је одштампан уз ову уредбу и чини њен 
				саставни део. Уз овај захтев доставља се и адекватна лекарска 
				документација којом се доказује случај теже болести.
				Под тежим болестима сматрају се 
				болести наведене у Листи тежих болести која чини саставни део 
				обрасца Захтев за превремену исплату штедних обвезница Републике 
				Србије у случају теже болести.
				*Службени гласник РС, број 78/2017
				Члан 40е
				Накнада за превремену исплату 
				израчунава се по следећој формули:
				
				при чему је:
				NPI – накнада за превремену исплату
				N – номинална вредност
				n – број исплаћених купона
				pk 
				– годишња купонска стопа
				pn 
				– годишња купонска стопа за период од датума емитовања до датума 
				превремене исплате
				d – број дана од датума последње 
				исплате купона до датума превремене исплате.
				Обрачун дана врши се применом методе 
				30/360.
				Годишња купонска стопа за период од 
				датума емитовања до датума превремене исплате која се примењује 
				одређује се актом о емисији штедне обвезнице и увек је нижа од 
				купонске стопе штедне обвезнице која се превремено исплаћује.
				Приликом превремене исплате 
				инвеститору у штедне обвезнице исплаћује се износ уложен у 
				штедне обвезнице (номинална вредност штедних обвезница) умањен 
				за накнаду за превремену исплату.
				Уколико се превремена исплата изврши у 
				току купонског периода, инвеститор у штедне обвезнице остварује 
				право на камату у периоду од датума последње исплате купона до 
				датума превремене исплате.
				Одлуку о превременој исплати доноси 
				министар на предлог Комисије за превремену исплату коју образује 
				директор Управе за јавни дуг. Комисија за превремену исплату има 
				најмање пет чланова и сви чланови морају бити запослени у Управи 
				за јавни дуг. 
				Испис и исплату штедних обвезница врши 
				Централни регистар на основу одлуке о превременој исплати из 
				става 6. овог члана.
				*Службени гласник РС, број 78/2017
				Члан 40ж
				Штедним обвезницама се не може 
				трговати на секундарном тржишту.
				Захтев за промену личних података, 
				врши се на обрасцу Захтев за промену личних података инвеститора 
				у штедне обвезнице Републике Србије, који је одштампан уз ову 
				уредбу и чини њен саставни део.
				*Службени гласник РС, број 78/2017
				VI. ПРЕЛАЗНЕ И ЗАВРШНЕ ОДРЕДБЕ
				Члан 41.
				Даном почетка примене ове уредбе престаје да важи Уредба о општим условима за емисију и продају државних хартија од вредности на примарном тржишту („Службени гласник РС”, бр. 71/05 и 6/09 – др. уредба) и Уредба о општим условима за емисију и продају краткорочних државних хартија од вредности на примарном тржишту („Службени гласник РС”, бр. 6/09, 8/09 – исправка, 32/10 и 78/11).
				Правна лица која су стекла статус овлашћеног учесника до дана почетка примене ове уредбе задржавају тај статус, уколико испуњавају услове за овлашћеног учесника у складу са овом уредбом.
				Пријаве за стицање статуса овлашћеног учесника поднете до дана почетка примене ове уредбе разматраће се по прописима који су важили до дана почетка примене ове уредбе.
				Подзаконски акт из члана 10. став 1. ове уредбе донеће се у року од 60 дана од дана почетка примене ове уредбе.
				Протокол о сарадњи из члана 18. став 4. ове уредбе закључиће се у року од 60 дана од дана почетка примене ове уредбе. 
				Члан 42.
				Ова уредба ступа на снагу осмог дана од дана објављивања у „Службеном гласнику Републике Србије”, а примењиваће се од 1. октобра 2014. године.
				05 број 110-9965/2014
				У Београду, 13. септембра 2014. године
				Влада
				Председник,
				Александар Вучић, с.р.
				
				Прилози
				
				НАПОМЕНА ИЗДАВАЧА: 
				Уредбом о изменама и допунама Уредбе о 
				општим условима за емисију и продају државних хартија од вредности на примарном тржишту 
				("Службени гласник РС", број 78/2017) додати су Обрасци Налог за 
				куповину штедних обвезница Републике Србије, Списак овлашћених 
				лица за располагање штедним обвезницама Републике Србије у 
				случају спречености услед теже болести, Потврда о уплати штедних 
				обвезница Републике Србије, Захтев за превремену исплату штедних 
				обвезница Републике Србије у случају теже болести, Захтев за 
				превремену исплату штедних обвезница Републике Србије и Захтев 
				за промену личних података инвеститора у штедне обвезнице 
				Републике Србије (види члан 4. Уредбе - 78/2017-7).
				Уредбом о изменама и допунама Уредбе о 
				општим условима за емисију и продају државних хартија од вредности на примарном тржишту 
				("Службени гласник РС", број 66/2018) измењен је Списак 
				докумената који се подносе уз Пријаву за учешће на 
				аукцијама државних хартија од вредности посредством аукцијске 
				платформе (види члан 6. Уредбе - 66/2018-8).
				
				Образац - Пријава 
				за учешће на на аукцијама државних хартија од вредности 
				посредством аукцијске платформе (са прилогом)
				Образац - Налог за 
				куповину штедних обвезница Републике Србије
				Образац - Списак 
				овлашћених лица за располагање штедним обвезницама Републике 
				Србије у случају спречености услед теже болести
				Образац - Потврда о 
				уплати штедних обвезница Републике Србије
				Образац - Захтев за 
				превремену исплату штедних обвезница Републике Србије у случају 
				теже болести
				Образац - Захтев за 
				превремену исплату штедних обвезница Републике Србије
				Образац - Захтев за 
				промену личних података инвеститора у штедне обвезнице Републике 
				Србије
	

