


Редакцијски пречишћен текст



На основу члана 41. став 2. Закона о регионалном развоју („Службени гласник 
РС”, бр. 51/09 и 30/10) и члана 42. став 1. Закона о Влади („Службени гласник 
РС”, бр. 55/05, 71/05 – исправка, 101/07 и 65/08),
Влада доноси
УРЕДБУ
о утврђивању услова, критеријума и начина акредитације 
за обављање послова регионалног развоја и одузимања акредитације пре истека рока 
на који је издата
„Службени гласник РС”, бр. 74 од 15. октобра 2010, 4 од 
20. јануара 2012, 44 од 8. јуна 2018 - др. закон, 
69 од 27. септембра 2019.
I. УВОДНЕ ОДРЕДБЕ
Члан 1.
Овом уредбом утврђују се ближи услови, критеријуми и начин акредитације 
привредних друштава и удружења основаних за обављање послова односно унапређење 
регионалног развоја, као и услови и начин одузимања акредитације регионалним 
развојним агенцијама пре истека времена на које им је акредитација дата.
Члан 2.
Под акредитацијом се подразумева прва 
акредитација и обнова акредитације привредних друштава и удружења и вођење 
евиденције о акредитованим регионалним развојним агенцијама које обавља Развојна 
агенција Србије (у даљем тексту: Агенција) у складу са Законом о регионалном 
развоју („Службени гласник РСˮ, бр. 51/09, 30/10 и 89/15 – др. закон – у даљем 
тексту: Закон) и Законом о улагањима („Службени гласник РСˮ, бр. 89/15 и 95/18).
Првом акредитацијом утврђује се да ли привредно друштво, односно удружење има 
право на акредитацију у смислу члана 41. став 1. Закона и утврђује се 
компентентност привредног друштва, односно удружења за обављање послова из члана 
39. Закона.
Обновом акредитације утврђује се да ли су испуњени услови из става 2. овог 
члана и да ли су остварени предвиђени резултати 
рада односно да ли је акредитована регионална развојна агенција у поступку 
вредновања рада од стране Kомисије за вредновање рада оцењена најмање просечном 
оценом 3 „добарˮ.

*Службени гласник РС, број 69/2019
II. УСЛОВИ, КРИТЕРИЈУМИ И НАЧИН АКРЕДИТАЦИЈЕ
Члан 3.
Услови за акредитацију су:
1) да је захтев за акредитацију поднело привредно друштво основано као 
друштво са ограниченом одговорношћу чији су већински власници капитала (више од 
50%) јединице локалне самоуправе, односно да је захтев за акредитацију поднело 
удружење основано у складу са прописима којима се уређују удружења, чији су 
већински оснивачи јединице локалне самоуправе, у складу са Законом ;
2) да привредно друштво у оснивачком акту, 
статуту, акту о систематизацији, односно акту о распоређивању запослених има 
наведене и послове из области регионалног 
развоја и пружање подршке привредним друштвима и предузетништву, односно да је 
удружење основано ради унапређења регионалног развоја и подршке привредним 
друштвима и предузетништву, у складу са Законом;
3) да су оснивачи привредног друштва односно удружења најмање три јединице 
локалне самоуправе које имају седиште у статистичком региону у којем се оснива 
или је основана регионална развојна агенција, осим за Београдски регион;
4) да су јединице локалне самоуправе као оснивачи 
предвидели и обезбедили у оквиру својих 
одлука о буџету и на основу уговора са регионалним развојним агенцијама
годишњу чланарину ради обезбеђења средстава за рад и 
пословање привредног друштва, односно удружења у износу од најмање 0,10% од 
укупно остварених буџетских прихода из претходне године у односу на годину у 
којој се врши пренос средстава, осим за град Београд где је годишња чланарина у 
износу од најмање 0,02% и за град Нови Сад где је годишња чланарина у износу од 
најмање 0,05%, од укупно остварених буџетских прихода из претходне године у 
односу на годину у којој се врши пренос средстава.
4а) да су јединице локалне самоуправе из Региона 
Косова и Метохије као оснивачи предвидели уговором годишњу чланарину ради 
обезбеђења средстава за рад и пословање привредног друштва, односно удружења у 
износу од најмање 200.000 динара; 
5) да су други оснивачи предвидели уговором 
годишњу чланарину ради обезбеђења средстава за рад и пословање привредног 
друштва, односно удружења у износу од најмање 
10.000 динара;
(1)-(6) брисане су (види члан 2. Уредбе - 
69/2019-16)
6) да имају усвојен пословни и финансијски план 
од стране свог надлежног органа за текућу годину, извештај о пословању и 
финансијски извештај односно извештај о досадашњем пословању за претходну 
годину, као и доказ о уплаћеним чланаринама оснивача. Приликом прве акредитације 
и обнове акредитације, као и у току трајања акредитације неопходно је да је 
најмање 50% јединица локалне самоуправе оснивача регионалне развојне агенције 
уплатило предвиђену чланарину;
7) да имају обезбеђен пословни простор минималне 
површине 30 m² и најмање пет опремљених радних места са рачунарском опремом и 
интернет конекцијом;
8) да имају одговарајући кадровски потенцијал за спровођење политике 
регионалног развоја и развоја предузетништва и то 
најмање пет радно ангажованих лица од чега најмање два лица са високом стручном 
спремом.

Под укупним буџетским приходима у смислу ове уредбе подразумевају се текући 
приходи јединица локалне самоуправе;
*Службени гласник РС, број 4/2012
**Службени гласник РС, број 69/2019
Члан 4.
Министарство надлежно за послове регионалног развоја (у даљем тексту: 
Mинистарство), учествује у суфинансирању годишње чланарине јединице локалне 
самоуправе зависно од степена развијености на следећи начин:
(1) у износу од 25% годишње чланарине за јединице локалне самоуправе 
разврстане у трећу групу по степену развијености;
(2) у износу од 50% годишње чланарине за јединице локалне самоуправе 
разврстане у четврту групу по степену развијености;
(3) у износу од 75% годишње чланарине у девастираним подручјима
и за јединице локалне самоуправе из Региона Косова 
и Метохије.


Учешће у суфинансирању 
министарство одређује у односу на износ уплаћене чланарине.
Уколико је износ 
уплаћене чланарине већи од минималног износа утврђеног у члану 3. тачка 4) ове 
уредбе, учешће у суфинансирању одређује се у односу на минимални износ.
Суфинансирање чланарине 
јединица локалне самоуправе из Региона Косова и Метохије неће се вршити уколико 
је већ обезбеђена из буџета Републике Србије.
Влада на предлог Министарства доноси годишњи програм о распореду средстава за 
суфинансирање чланарине јединица локалних самоуправа у складу са чланом 3. тачка 
4) ове уредбе и ставом 1. овог члана.
Јединице локалне самоуправе из става 1. овог члана подносе захтев за пренос 
средства Агенцији.
Уз захтев јединица локалне самоуправе подноси: 
уговор о чланарини који је закључила са регионалном развојном агенцијом, извод 
из Одлуке о буџету (изузев јединица локалне самоуправе из Региона Косова и 
Метохије), као и доказ да је извршила пренос средстава на рачун регионалне 
развојне агенције.
*Службени гласник РС, број 69/2019
Члан 5.
Захтев за акредитацију 
подноси се на обрасцу који је дат у Прилогу 1 – Захтев за акредитацију 
регионалне развојне агенције, који је одштампан уз ову уредбу и чини њен 
саставни део.
Уз захтев за 
акредитацију из става 1. овог члана подноси се следећа документација:
1) закључен уговор о 
годишњој чланарини између привредног друштва или удружења и оснивача;
2) пословни и 
финансијски план усвојен од стране надлежног органа за текућу годину;
3) извештај о пословању 
и финансијски извештај односно извештај о досадашњем пословању уколико је у 
питању прва акредитација усвојен од стране надлежног органа за претходну годину;
4) доказ о постојању 
просторних и техничких капацитета за обављање послова регионалног развоја и 
развоја предузетништва (уговор о закупу, картица основних средстава, фотографије 
пословног простора и друго);
5) доказ о кадровском 
потенцијалу са прегледом степена стручне спреме односно стеченог образовања (акт 
о систематизацији односно акт о распоређивању запослених, дипломе о стеченом 
образовању, сертификати и квалификације за обављање послова у области 
регионалног развоја и развоја предузетништва).
Целокупна документација 
може да се достави у копији и у електронском облику.
*Службени гласник РС, број 69/2019
Члан 6.
Критеријуми за прву 
акредитацију су:
1) географска 
заступљеност;
2) број јединица локалне самоуправе који су оснивачи 
регионалне развојне агенције;
3) број других оснивача;
4) број становника;
5) стручни кадар;
6) техничка опремљеност;
7) обезбеђена средства 
за рад на годишњем нивоу.
Минималан број поена 
неопходних за прву акредитацију је 12.
Поред критеријума за 
прву акредитацију приликом обнове акредитације вреднује се просечна оцена 
Комисије за вредновање рада акредитоване регионалне развојне агенције за цео 
период претходне акредитације и она не може да буде мања од 3 „добарˮ. Минималан 
број поена за обнову акредитације је 15.
Вредновање критеријума 
из ст. 1. и 2. овог члана садржано је у Прилогу 2 – Вредновање критеријума за 
прву акредитацију, који је одштампан уз ову уредбу и чини њен саставни део.
Члан 7.
Поступак акредитације спроводи Акредитациона комисија коју образује директор 
Агенције (у даљем тексту: директор).
Акредитациона комисија има три члана од којих су председник и један члан из 
реда запослених у Агенцији, док је трећи члан 
представник министарства задуженог за послове регионалног развоја.
Акредитационом комисијом руководи председник Комисије који има
и најмање три године радног стажа 
односно искуства на пословима регионалног развоја. 

Административне и стручно-техничке послове за потребе Акредитационе комисије 
обавља секретар Комисије који има завршен правни 
факултет.
*Службени гласник РС, број 69/2019
Члан 8.
Пословник о раду Акредитационе комисије доноси Управни одбор Агенције.
Члан 9.
Акредитациона комисија обавља следеће послове:
1) спроводи поступак акредитације, проверава испуњеност услова и критеријума 
за акредитацију, обнову акредитације, одузимање и престанак акредитације и 
предлаже директору Агенције да донесе акте у складу са чланом 11. ове уредбе;
2) спроводи додатне радње у поступку акредитације по налогу директора;
3) израђује извештај о испуњености услова за акредитацију и обнову и предлоге 
аката о акредитацији;
4) обавља и друге послове у складу са овом уредбом.
Члан 10.
Акредитациона комисија дужна је да у року од 30 дана од дана достављања 
захтева за акредитацију и обнову акредитације спроведе поступак акредитације и 
предложи директору Агенције доношење акта у складу са чланом 11. ове уредбе.
Захтев за обнову 
акредитације подноси се 60 дана пре истека важеће акредитације.
Уколико је акредитована 
регионална развојна агенција поднела захтев за обнову акредитације, а појаве се 
околности због којих захтев не може да буде решен у складу са роком предвиђеним 
Законом о општем управном поступку, Акредитациона комисија може да предложи 
директору доношење привременог решења о обнови акредитације.
*Службени гласник РС, број 
69/2019
Члан 11.
По разматрању захтева за акредитацију и спровођења свих радњи у поступку 
акредитације односно обнове акредитације Акредитациона комисија предлаже 
директору да донесе:
1) решење којим се одбацује захтев за акредитацију као 
неуредан;
2) решење којим се одбија захтев за акредитацију због неиспуњења законом 
предвиђених услова;
3) решење о акредитацији регионалне развојне агенције;
4) решење о обнови акредитације регионалне развојне агенције;
5) решење о одузимању акредитације;
6) други акт у складу са 
Законом о општем управном поступку.
*Службени гласник РС, број 
69/2019
Члан 12.
По правоснажности решења о акредитацији, Агенција и акредитована регионална 
развојна агенција закључују уговор о међусобним правима и обавезама.
Члан 13.
Агенција додељује регионалној развојној агенцији 
знак акредитације у електронском облику који она користи у свом пословању за 
време трајања акредитације.
Регионалне развојна агенција обавезна је да осигура да се при изради знака 
акредитације очува његов облик, читљивост и јасноћа, без икакве измене и/или 
изобличавања. 
Знак акредитације може се користити само уз логотип акредитоване регионалне 
развојне агенције и/или њен назив.
*Службени гласник РС, број 
69/2019
Члан 14.
Акредитована регионална развојна агенција обавезна је да Агенцију у року од 
осам дана од дана наступања промене обавести о:
1) промени правног статуса и/или форме;
2) промени делатности;
3) промени локације, радног простора и/или просторног капацитета;
4) промени организације;
5) промени лица овлашћеног за заступање.
6) брисанa је (види члан 10. Уредбе - 69/2019-16)
За време трајања 
акредитације регионална развојна агенција је у обавези да до краја јула текуће 
године доставља Агенцији пословни и финансијски план усвојен од стране свог 
надлежног органа за текућу годину, извештај о пословању и финансијски извештај 
за претходну годину. 
Извештај о пословању 
треба да садржи и податке о: уплаћеним чланаринама по оснивачима, листу 
пројеката са навођењем назива и вредности пројеката, партнерима на пројекту, 
улози акредитоване регионалне развојне агенције у пројектима и резултатима 
реализације пројеката.
Поред тога акредитована 
регионална развојна агенција је у обавези да доставља и све друге информације од 
значаја за статус акредитације.
*Службени гласник РС, број 
69/2019

Члан 15.
Акредитација се 
регионалној развојној агенцији одузима ако престане да испуњава услове за 
акредитацију у складу са чланом 42. став 4. Закона, односно чланом 3. ове 
уредбе.
Акредитација се 
регионалној развојној агенцији одузима и ако:
1) не поступа у складу са правима и обавезама 
утврђеним Законом, овом уредбом и уговором о регулисању међусобних права и 
обавеза;
2) се у поступку 
редовног вредновања рада на основу извештаја Комисије за вредновање рада утврди 
да акредитована регионална развојна агенција не остварује предвиђене резултате 
рада односно није оцењена најмање оценом 2 „довољанˮ;
3) има изречену 
правоснажну судску или управну меру забране обављања делатности;
4) се регионална 
развојна агенција налази у поступку стечаја односно ликвидације и то даном 
отварања стечајног поступка односно поступка ликвидације. 
*Службени гласник РС, број 
69/2019
Члан 16.
Акредитација регионалној развојној агенцији престаје брисањем из регистра 
регионалне развојне агенције и то даном брисања.
Члан 17.
Акредитација је бесплатна за привредна друштва и удружења која се акредитују 
у складу са овом уредбом.
Члан 18.
Акредитована регионална развојна агенција дужна је да чува и Агенцији омогући 
приступ и увид у све акте, предмете и податке који се односе на активности за 
које је акредитована за време важења акредитације и три године после престанка 
важења акредитације.
Све исправе и подаци које Агенција или њен представник добију током поступка 
акредитације или њеног одузимања пре истека времена на које је дата представљају 
пословну тајну, у складу са општим актом Агенције.
Члан 19.
Надзор над спровођењем ове уредбе врши Mинистарство.
Агенција подноси Министарству извештај о акредитацији.
III. ПРЕЛАЗНЕ И ЗАВРШНЕ ОДРЕДБЕ
Члан 20.
Директор Агенције донеће решење о образовању Акредитационе комисије из члана 
7. ове уредбе у року од 30 дана од дана ступања на снагу ове уредбе.
Управни одбор Агенције донеће пословник о раду акредитационе комисије у року 
од 45 дана од дана ступања на снагу ове уредбе.
Члан 21.
Агенција ће започети поступак акредитације регионалних развојних агенција од 
1. децембра 2010. године. 
Члан 22.
Уз захтев за прву акредитацију привредна друштва и удружења регистрована до 
дана ступања на снагу ове уредбе подносе и извештаје о досадашњем раду. 

Ради вредновања рада привредних друштава и удружења из става 1. овог члана, 
приликом прве акредитације примењују се и критеријуми који важе за обнову 
акредитације и представљају само показатељ до сада постигнутих резултата у 
области регионалног развоја и подршке привредним субјектима. 
Члан 23.
Ова уредба ступа на снагу осмог дана од дана објављивања у „Службеном 
гласнику Републике Србије”.

05 број 110-7020/2010
У Београду, 30. септембра 2010. године
Влада
Први потпредседник Владе – 
заменик председника Владе,
Ивица Дачић,с.р.

Прилози

НАПОМЕНА ИЗДАВАЧА: 
Престају да важе одредбе Уредбе у обрасцу захтева, у 
делу у ком се установљава обавеза употребе печата у пословању друштава и 
предузетника, даном почетка примене члана 160. Закона о изменама и допунама 
Закона о привредним друштвима („Службени гласник РС“, број 44/2018), односно 1. 
октобра 2018. године (види члан 160. Закона – 44/2018-27).
Уредбом о изменама и допунама Уредбе о утврђивању услова, критеријума и 
начина акредитације за обављање послова регионалног развоја и одузимање 
акредитације пре истека рока на који је издата ("Службени гласник РС", број 
69/2019) Прилог 1 и Прилог 2 замењени су новим прилозима (види члан 12. Уредбе - 
69/2019-16).

Прилог 1 - 
Захтев за акредитацију регионалне развојен агенције

Прилог 2 - Вредновање критеријума за прву акредитацију

