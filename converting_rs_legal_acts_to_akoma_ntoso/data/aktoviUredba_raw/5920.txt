


	
	Zakon



	
			На основу члана 11. став 5. Закона о конверзији стамбених кредита индексираних у швајцарским францима („Службени гласник РСˮ, брoj 31/19),  
			Влада доноси
			УРЕДБУ
			o накнади трошкова у вези са конверзијом и умањењем дуга 
			"Службени гласник РС", број 57 од 9. августа 2019.
			1. Предмет уређивања
			Члан 1.
			Овом уредбом ближе се уређују садржина захтева за накнаду трошкова у вези са конверзијом и умањењем дуга поднетог од стране банке из члана 4. став 1. Закона о конверзији стамбених кредита индексираних у швајцарским францима („Службени гласник РСˮ, брoj 31/19 – у даљем тексту: Закон), услови и обавезни елементи уговора, којим се утврђује износ који је Република Србија преузела као обавезу на име накнаде трошкова конверзије и умањење дуга, између Републике Србије и банке, као и основни елементи обвезница, услови дистрибуције и наплате обвезница. 
			2. Садржина захтева за накнаду трошкова у вези са конверзијом и умањењем дуга 
			Члан 2.
			Банка подноси захтев за накнаду трошкова у вези са конверзијом и умањењем дуга, ради остваривања права на исплату трошкова у вези са конверзијом и умањењем дуга из члана 11. став 2. Закона, на Обрасцу 1 – Захтев за накнаду трошкова у вези са конверзијом и умањењем дуга (у даљем тексту: Захтев) са прилозима.
			Банка подноси Захтев непосредно или препоручено поштом Министарству финансија – Управи за јавни дуг (у даљем тексту: Управа). 
			Члан 3.
			Уз Захтев банка доставља следеће прилоге:
			– Прилог 1: дигитализовани оригинали закључених уговора о конверзији из члана 7. Закона на носачу података (CD), јасно обележен од стране банке;
			– Прилог 2: Изјава – којом банка потврђује веродостојност достављених прилога и тачност података, потписана од стране овлашћеног лица банке;
			– Прилог 3: Табела – попуњена и потписана од стране овлашћеног лица банке, која садржи списак свих потписаних уговора о конверзији, име и презиме корисника стамбеног кредита, број основног уговора о кредиту, број уговора о конверзији, датум потписивања уговора о конверзији, начин потписивања уговора о конверзији или давања сагласности, износ кредита у оригиналној валути, износ преосталог дуга по кредиту који се конвертује изражен у оригиналној валути и динарској противвредности по средњем курсу Народне банке Србије на дан конверзије, износ преосталог дуга по кредиту који се конвертује изражен у еврима (члан 4. ст. 1. и 2. Закона), износ накнаде трошкова конверзије и умањења дуга изражен у еврима и динарској противвредности на дан конверзије по средњем курсу Народне банке Србије на дан конверзије (члан 11. став 2. Закона).
			Образац 1  –  Захтев, Прилог 2 – Изјава и Прилог 3 – Табела одштампани су уз ову уредбу и чине њен саставни део.
			Члан 4.
			Ради провере тачности података и прилога из члана 3. ове уредбе које је банка доставила уз Захтев, Управа може упутити захтев банци да достави и друге расположиве податке. 
			Банка је дужна да, у року од пет радних дана од дана пријема захтева из става 1. овог члана, достави Управи тражене податке.
			Члан 5.
			Износ обавезе Републике Србије на име накнаде трошкова конверзије и умањења дуга из члана 11. став 2. Закона, утврђује се тако што се укупан износ добијен конверзијом у складу са чланом 4. ст. 1. и 2. Закона и исказан у Захтеву помножи са 15%.
			Добијени износ из става 1. овог члана, изражен у еврима, конвертује се у динаре по средњем курсу Народне банке Србије на дан конверзије у смислу члана 2. тачка 7) Закона.
			Износ из става 2. овог члана представља обавезу Републике Србије на име накнаде трошкова конверзије и умањења дуга, о чему се закључује уговор између Републике Србије и банке.
			3. Услови и обавезни елементи уговора
			Члан 6.
			Услови за потписивање уговора из члана 5. став 3. ове уредбе су да је банка спровела поступак у складу са чл. 4, 6. и 7. Закона, као и да је Управи доставила Захтев.
			По утврђивању испуњености услова из става 1. овог члана, закључује се уговор из члана 5. став 3. ове уредбе између Републике Србије и банке.
			У име Републике Србије уговор из члана 5. став 3. ове уредбе потписује директор Управе. 
			Члан 7.
			Обавезни елементи уговора из члана 5. став 3. ове уредбе, јесу: 
			– назив и основни подаци банке;
			– број и датум подношења Захтева;
			– прилози из члана 3. ове уредбе достављени уз Захтев;
			– укупан број закључених уговора о конверзији кредита;
			– укупан износ конверзије;
			– укупан износ накнаде трошкова конверзиje и умањења дуга;
			– број власничког рачуна хартија од вредности банке ради уписа обвезница;
			– број наменског новчаног динарског рачуна банке ради исплате обвезница по доспећу.
			4. Основни елементи обвезница, услови дистрибуције и наплата обвезница
			Члан 8.
			Ради измирења обавеза из члана 5. став 3. ове уредбе, Република Србија емитује обвезнице у динарима, које гласе на доносиоца, а на основу одлуке Владе о емисији обвезница Републике Србије.
			Пренос на власничке рачуне хартија од вредности банке врши се у складу са уговором из члана 6. став 2. ове уредбе.
			Члан 9.
			Обвезнице се уписују у Централни регистар, депо и клиринг хартија од вредности (у даљем тексту: Централни регистар) у нематеријализованом облику.
			Обвезнице се емитују са роком доспећа од пет година и годишњом исплатом купона.
			Обвезнице носе купон по стопи од 4,00% на годишњем нивоу.
			Даном преноса обвезница на власнички рачун банке, банка постаје законити ималац обвезница.
			Члан 10.
			Обвезнице ће након емисије и регистровања у Централном регистру бити укључене на регулисаном тржишту хартија од вредности и могу се слободно прометовати. 
			5. Завршна одредба
			Члан 11.
			Ова уредба ступа на снагу осмог дана од дана објављивања у „Службеном  гласнику Републике Србије”.
			05 број 110-7981/2019-1
			У Београду, 8. августа 2019. године
			Влада
			Председник,
			Ана Брнабић, с.р.
			Прилози
			
			Прилог 1 - Захтев за 
			накнаду трошкова у вези са конверзијом и умањењем дуга
			
			Прилог 2 - Изјава
			
			Прилог 3 - Табела
	

