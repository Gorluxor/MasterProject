





На
основу члана 16. став 3. Закона о одбрани („Службени гласник Републике Србије“,
бр. 45/91 и 58/91),

Влада
Републике Србије, доноси





УРЕДБУ


о 
начину утврђивања способности грађана за извршавање обавеза у области одбране

„Службени
гласник РС”, број 18 од 4. априла 1992.





Члан
1.

Способност грађана
за учешће у цивилној заштити, служби осматрања и обавештавања, способност
грађана за похађање обуке за одбрану и за извршавање радне обавезе утврђује
лекарска комисија из члана 16. став 1. Закона о одбрани (у даљем тексту:
лекарска комисија), на начин прописан овом уредбом.



Члан
2.

Способност грађана
из члана 1. ове уредбе лекарска комисија утврђује на основу лекарског прегледа
који сама обавља, лекарских налаза и друге медицинске документације које
подносилац захтева приложи уз захтев, односно које лекарска комисија прибавља
по службеној дужности од одређених здравствених установа.

Кад лекарска
комисија нађе да је за давање налаза и мишљења са оценом потребно да се
грађанин из члана 1. ове уредбе прегледа или детаљније испита у здравственој
установи која обавља специјализовану здравствену делатност, упутиће га у ту
здравствену установу ради прегледа, односно испитивања.



Члан
3.

Способност грађана
за учешће у цивилној заштити, служби осматрања и обавештавања и за похађање
обуке за одбрану, лекарска комисија утврђује према списку болести, телесних
повреда, мана и недостатака који утичу на оцену способности грађана за учешће у
цивилној заштити, служби осматрања и обавештавања и за похађање обуке за
одбрану, који утврђује министар здравља, по претходно прибављеном мишљењу
министра одбране.



Члан
4.

О утврђеној
способности грађана лекарска комисија даје налаз и мишљење са једном од оцена:
способан, ограничено способан, привремено неспособан, неспособан.



Члан
5.

Кад лекарска
комисија даје оцену о ограниченој способности грађана, одређује и врсту обавеза
одбране које тај грађанин не може да обавља.



Члан
6.

Привремена
неспособност грађана може се утврдити најдуже четири године.



Члан
7.

Способност грађана
за извршавање радне обавезе утврђује се по прописима којима се утврђује општа
здравствена способност за заснивање радног односа.

О утврђеној
способности грађана из става 1. овог члана лекарска комисија даје налаз и
мишљење са оценом: способан за рад, неспособан за рад.



Члан
8.

Налаз и мишљење са
оценом о способности даје лекарска комисија, а потписује га председник и
чланови комисије.

Налаз и мишљење из
става 1. овог члана лекарска комисија доставља управи за одбрану Министарства
одбране.

Решење о способности
доноси начелник управе за одбрану Министарства одбране.



Члан
9.

Услове за рад
лекарске комисије обезбедиће здравствена установа која о томе закључи уговор са
Министарством одбране.



Члан
10.

Ова уредба ступа на
снагу осмог дана од дана објављивања у „Службеном гласнику Републике Србије”.



05 број 011-2408/21

У Београду, 18.
марта 1992. године


Влада Републике
Србије

Потпредседник,

др 
Зоран
Аранђеловић, с. р.





