


	
	Zakon



	
			На основу члана 18. став 6. Закона о граничној контроли („Службени гласник РС”, број 24/18) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси 
			УРЕДБУ
			о условима за одређивање привременог граничног прелаза
			"Службени гласник РС", број 98 од 14. децембра 
			2018.
			Члан 1.
			Овом уредбом прописују се услови и начин доношења решења о одређивању привременог граничног прелаза.
			Члан 2.
			Иницијативу за одређивање привременог граничног прелаза могу поднети орган државне управе, орган аутономне покрајине, орган јединице локалне самоуправе, као и правна и физичка лица која за то имају оправдан интерес подношењем захтева за одређивање привременог граничног прелаза.
			Иницијатива се подноси на Обрасцу, који је одштампан уз ову уредбу и који чини њен саставни део.
			Образац иницијативе садржи: 
			1) податке о подносицу захтева (орган државне управе, орган јединице локалне самоуправе, назив и седиште правног лица, односно презиме и име, пребивалиште физичког лица, подносиоца захтева);
			2) податке о врсти активности због које се подноси захтев за одређивање привременог граничног прелаза;
			3) место одређивања привременог граничног прелаза са тачно наведеним местом прелажења државне границе (гранични камен или други опште познат географско-топографски појам) и називом катастарске општине;
			4) време одржавања краткотрајних активности у ком је потребно одредити привремени гранични прелаз по поднетом захтеву;
			5) начин прелажења државне границе за време рада привременог граничног прелаза, односно одређивање на основу којих исправа и којим превозним средствима се прелази државна граница;
			6) податке о погодностима које су потребне за смештај и рад служби које се налазе на привременом граничном прелазу (примерен објекат или друга одговарајућа просторија до 12 m², санитарне просторије, расвета и стално напајање електричном енергијом, снабдевање пијаћом и техничком водом, фиксна или мобилна телефонска линија);
			7) место и време подношења захтева;
			8) потпис подносиоца захтева.
			Члан 3.
			Иницијатива за одређивање привременог граничног прелаза подноси се министарству надлежном за унутрашње послове (у даљем тексту: Министарство) најкасније 60 дана пре рока предвиђеног за почетак рада привременог граничног прелаза. 
			Члан 4.
			Ради одлучивања о оправданости захтева, Министарство може прибавити мишљења органа државне управе који су надлежни за интегрисано управљање границом.
			По прибављеним мишљењима и сагласностима, министар надлежан за унутрашње послове доноси решење о одређивању привременог граничног прелаза, које се без одлагања доставља граничној полицији и другим органима државне управе који врше послове на граничним прелазима у складу са надлежностима утврђеним законом.
			Сагласност надлежног органа суседне државе није потребна уколико је поднет захтев ради одређивања привременог граничног прелаза на аеродрому, луци и путничком пристаништу отвореном за међународни саобраћај.
			Члан 5.
			Решење о одређивању привременог граничног прелаза садржи податке о:
			1) називу привременог граничног прелаза који ће бити одређен према називу катастарске општине на чијем подручју се налази;
			2) месту привременог граничног прелаза; 
			3) радном времену привременог граничног прелаза;
			4) утврђеном подручју привременог граничног прелаза;
			5) временском периоду за који је одређен привремени гранични прелаз;
			6) начину и другим условима преласка државне границе на привременом граничном прелазу;
			7) организационој јединици граничне полиције и организационим јединицама других органа државне управе који врше послове на привременом граничном прелазу у складу са надлежностима утврђеним законом;
			8) обезбеђеним условима који су потребни за смештај, рад и обављање послова свих служби које се налазе на привременом граничном прелазу.
			Члан 6.
			Даном ступања на снагу ове уредбе престаје да важи Уредба о условима и поступку за доношење решења о одређивању привременог граничног прелаза („Службени гласник РС”, број 111/09).
			Члан 7.
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-11864/2018
			У Београду, 12. децембра 2018. године
			Влада
			Председник,
			Ана Брнабић, с.р
			
			
	

