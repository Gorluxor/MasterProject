


	
	Zakon


	
			
			
			Редакцијски пречишћен текст
			
			
			На основу члана 233. став 5. Закона о здравственом осигурању („Службени гласник РС”, брoj 25/19) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ 
			о планирању и врсти роба и услуга за које се спроводе централизоване јавне набавке 
			"Службени гласник РС", бр. 34 од 17. маја 2019, 64 
			од 6. септембра 2019.
			Члан 1. 
			Овом уредбом ближе се уређују услови, начин и поступак планирања потреба здравствених установа из Плана мреже здравствених установа који доноси Влада за које се спроводе централизоване јавне набавке, врста роба и услуга за које се спроводе централизоване јавне набавке и које су обухваћене Планом централизованих јавних набавки, као и друга питања од значаја за планирање, организовање и спровођење централизованих јавних набавки.
			Члан 2. 
			Планирање потреба здравствених установа за набавку роба и услуга за које се спроводе централизоване јавне набавке и које су обухваћене Планом централизованих јавних набавки, врши се ако су за те набавке обезбеђена средства у годишњем финансијском плану здравствене установе, односно у годишњем финансијском плану Републичког фонда за здравствено осигурање (у даљем тексту: Републички фонд).
			Члан 3. 
			План централизованих јавних набавки припрема се на основу планова потреба роба и услуга здравствених установа (у даљем тексту: план потреба) који се доносе за сваку буџетску годину, односно за период на који се закључује уговор са Републичким фондом, на начин и по поступку прописаним овом уредбом.
			Садржај Плана централизованих јавних набавки из става 1. овог члана прописан је законом којим се уређују јавне набавке.
			Члан 4. 
			План потреба здравствених установа за које се спроводе централизоване јавне набавке доноси управни одбор здравствене установе, на предлог директора здравствене установе.
			Члан 5. 
			Здравствена установа припрема план потреба за које се спроводе централизоване јавне набавке у складу са Стручно-методолошким упутством за израду плана потреба, на јединственом обрасцу који је саставни део тог упутства.
			Стручно-методолошко упутство и јединствени образац из става 1. овог члана доноси завод за јавно здравље основан за територију Републике Србије (у даљем тексту: Институт за јавно здравље Србије), по претходно прибављеној сагласности Министарства здравља.
			Стручно-методолошко упутство и јединствени образац из става 1. овог члана Институт за јавно здравље Србије доноси најкасније до 31. јануара текуће буџетске године за припрему плана потреба здравствених установа за спровођење централизованих јавних набавки за наредну буџетску годину.
			Стручно-методолошко упутство и јединствени образац из става 2. овог члана Институт за јавно здравље Србије доставља здравственим установама најкасније 30 дана пре дана који је овом уредбом одређен као дан достављања плана потреба здравствених установа.
			Члан 6. 
			За израду предлога плана потреба здравствених установа за које се спроводе централизоване јавне набавке, директор здравствене установе образује комисију састављену од лица стручних за област медицине, фармације, односно стоматологије, као и лица стручних за област економије и права.
			Комисија из става 1. овог члана, израђује предлог плана потреба најкасније до 30. јуна текуће године за наредну буџетску годину, на основу:
			1) плана рада здравствене установе из претходне буџетске године, односно из периода на који је закључен уговор са Републичким фондом;
			2) исказане потрошње лекова и медицинских средстава у претходној години, на основу фактурисаних услуга према Републичком фонду;
			3) коначног обрачуна здравствене установе и Републичког фонда по завршеној буџетској години;
			4) плана рада здравствене установе за буџетску годину, за коју се планира спровођење централизоване јавне набавке, на који је мишљење дао завод за јавно здравље основан за територију на којој се здравствена установа налази;
			5) планиране потрошње роба и услуга за које се спроводе централизоване јавне набавке за наредну буџетску годину, на које је мишљење дао завод за јавно здравље основан за територију на којој се здравствена установа налази;
			6) финансијских средстава планираних за робе и услуге за које се спроводе централизоване јавне набавке у финансијском плану здравствене установе за одређену буџетску годину, односно за период за који закључује уговор са Републичким фондом.
			Члан 7. 
			Предлог плана потреба припремљен на начин прописан чланом 6. ове уредбе, директор здравствене установе доставља на мишљење стручном савету здравствене установе.
			По прибављеном мишљењу из става 1. овог члана, директор здравствене установе утврђује предлог плана потреба и доставља га управном одбору здравствене установе ради усвајања.
			Члан 8. 
			Здравствена установа доставља план потреба за наредну буџетску годину, донет на начин из члана 6. ове уредбе, Републичком фонду за здравствено осигурање, најкасније до 20. јула текуће године, у електронској форми, као и у писменом облику, ради доношења Плана централизованих јавних набавки за наредну буџетску годину. 
			Члан 9. 
			Републички фонд на основу прикупљених, обједињених и анализираних планова потреба здравствених установа доноси План централизованих јавних набавки. 
			Управни одбор Републичког фонда, на предлог директора, усваја План централизованих јавних набавки најкасније до 31. јануара у текућој години за ту буџетску годину.
			Члан 10. 
			На захтев Републичког фонда, послове прикупљања, обједињавања и анализирања планова потреба здравствених установа обавља Институт за јавно здравље Србије.
			Планове потреба из става 1. овог члана Институт за јавно здравље Србије доставља Републичком фонду најкасније до 15. октобра у текућој години за наредну буџетску годину.
			Члан 11. 
			Врсте роба и услуга за које Републички фонд, у складу са законом, спроводи централизоване јавне набавке за потребе здравствених установа са којима има закључене уговоре поводом остваривања права на здравствену заштиту, су:
			1) Лекови са Листе лекова:
			(1) лекови са Листе А и Листе А1,
			(2) лекови са Листе Б, осим вакцине против беснила и хуманог имуноглобулина против беснила и продуката од крви које производи Институт за трансфузију крви Србије,
			(3) лекови са Листе Ц,
			(4) лекови са Листе Д, и то:
			– антитуберкулотици прве линије,
			– антитуберкулотици друге линије,
			– лекови са Листе Д, а који се налазе и на Листи А, Листи А1, Листи Б и Листи Ц Листе лекова, који се набављају само у изузетним случајевима када снабдевање леком истог ИНН, истог или сродног фармацеутског облика и исте јачине са Листе А, А1, Б или Ц не задовољава потребе у лечењу осигураних лица Републичког фонда;
			2) Лекови који се не налазе на Листи лекова:
			(1) лекови за лечење ретких болести;
			3) Уградни материјал, са пратећим специфичним потрошним материјалом, који је неопходан за његову имплантацију, осим уградног материјала са пратећим специфичним потрошним материјалом намењеног педијатријској популацији:
			(1) графтови,
			(2) ендоваскуларни графтови,
			(3) валвуле и рингови,
			(4) стентови,
			(5) интраокуларна сочива,
			(6) имплантати за кукове и колена, 
			изузев ревизионих имплантата за кукове и туморских ресекционих 
			имплантата,
			(7) 
			кохлеарни имплантати,
			(8) 
			имплантати за преломе бутне кости и потколенице;
			4) Уградни материјал, са пратећим специфичним потрошним материјалом, који је неопходан за његову имплантацију:
			(1) пејсмејкери, електроде и 
			имплантабилни дефибрилатори,
			(2) 
			материјал за интервентну неурорадиологију и ендоваскуларну 
			неурохирургију;
			5) Санитетски и медицински потрошни материјал:
			(1) балон катетери,
			(2) аутотрансфузиони системи, односно сетови за интраоперативно спашавање крви,
			(3) филтери за еритроците филтрирани накнадно,
			(4) филтери за тромбоците филтрирани накнадно,
			(5) сетови за донорске аферезне поступке,
			(6) тестови за имуносеролошко тестирање маркера трансфузијом преносивих инфекција код давалаца крви,
			(7) реагенси, изузев за трансфузију,
			(8) тестови 
			за спровођење организованог скрининга колоректалног карцинома;
			6) Материјал за дијализу у складу са прописима којима се уређују стандарди материјала за дијализу, изузев таблетиране соли;
			7) Енергенти:
			(1) електрична енергија,
			(2) гас. 
			Републички 
			фонд, у складу са законом, спроводи централизоване јавне набавке за 
			санитетски и медицински потрошни материјал из става 1. тачка 5) 
			подтачка (7) овог члана за потребе здравствених установа које 
			обављају здравствену делатност на секундарном и терцијарном нивоу 
			здравствене заштите са којима има закључене уговоре поводом 
			остваривања права на здравствену заштиту.
			*Службени 
			гласник РС, број 64/2019
			Члан 12.
			Стручно-методолошко упутство са јединственим обрасцем за израду плана потреба из члана 5. ове уредбе биће донето у року од 45 дана од дана ступања на снагу ове уредбе. 
			Члан 13. 
			Даном ступања на снагу ове уредбе престаје да важи Уредба о планирању и врсти роба и услуга за које се спроводе централизоване јавне набавке („Службени гласник РС”, бр. 29/13, 49/13, 51/13 – исправка, 86/13, 119/14, 86/15, 95/16, 111/17, 56/18, 68/18, 6/19, 18/19 и 26/19).
			Члан 14. 
			Ова уредба ступа на снагу осмог дана од дана објављивања у „Службеном гласнику Републике Србије”.
			05 број 110-4841/2019
			У Београду, 16. маја 2019. године
			Влада
			Председник,
			Ана Брнабић, с.р.
	

