


	
	Zakon



	
			На основу члана 112. став 4. Закона о железници („Службени гласник РСˮ, број 41/18) и члана 42. став 1. Закона о Влади („Службени гласник РСˮ, бр. 55/05 и 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			УРЕДБУ
			о правилима о обрачунавању надокнаде за обавезу јавног превоза у железничком саобраћају
			"Службени гласник РС", број 62 од 30. августа 
			2019.
			Члан 1.
			Овом уредбом прописују се правила о обрачунавању надокнаде за обавезу јавног превоза. 
			Члан 2.
			Надлежни орган пружа железничком превознику надокнаду за обавезу јавног превоза у износу нето финансијског резултата, позитивног или негативног, за настале трошкове и остварене приходе у складу са тарифним обавезама установљеним општим правилима на начин који онемогућује исплату превисоке надокнаде за обавезу јавног превоза. Надлежни орган задржава право да обавезе јавног превоза за које су одређене максималне тарифе укључи у уговоре о тим обавезама.
			Члан 3.
			Финансијски резултати из члана 2. ове уредбе оцењују се упоређивањeм ситуације у којој се обавеза јавног превоза извршава, са ситуацијом која би наступила да се та обавеза не извршава.
			При израчунавању нето финансијског резултата из става 1. овог члана, узимају се у обзир мерљиви финансијски ефекти надокнаде на активности које нису део обавезе јавног превоза железничког превозника.
			Члан 4.
			Израчунавање износа нето финансијског резултата из члана 2. ове уредбе врши се по следећој формули: 
			НФР = Т-П-ПТ + ПД, где је 
			НФР – нето финансијски резултат, 
			Т – трошкови који настају у вези са пружањем обавезе јавног превоза, који су садржани у уговору о обавези јавног превоза и/или општим правилима, 
			П – приход остварен од превоза путника на основу обавезе јавног превоза на мрежи на којој се врши утврђена обавеза јавног превоза, 
			ПТ – приход од тарифа и сви остали приходи који настају током извршавања утврђене обавезе јавног превоза, 
			ПД – примерена добит, која означава стопу повраћаја капитала која је уобичајена за железнички сектор, а којом се узима у обзир ризик или одсуство ризика којем се излаже пружалац услуга јавног превоза услед интервенције надлежног органа. 
			Члан 5.
			Обрачун трошкова и прихода који настају у вези са обавезом јавног превоза врши се за наредну годину на основу рачуноводствених података железничког превозника из претходне пословне године. Износ надокнаде израчунава се на тај начин што се укупни трошкови и приходи обрачунати за претходну пословну годину коригују корективним факторима (планирани возни километри, планирана промена прихода, очекивана инфлација, промена цене енергената на тржишту, повећање односно смањење плата запослених итд.). 
			Трошкови и приходи из става 1. овог члана обрачунавају се у складу са важећим рачуноводственим и пореским прописима. 
			Члан 6.
			Елементи који се користе за обрачун надокнаде приказани су у табелама које су одштампане уз ову уредбу и чине њен саставни део, и то:
			1)  укупни приходи и трошкови превоза путника, приказани су у Табели 1;
			2) процењени укупни приходи и трошкови потребни за израчунавање надокнаде, приказани су у Табели 2;
			3) укупан износ надокнаде за обавезу јавног превоза са трошковима приступа инфраструктури (у 000 РСД), приказани су у Табели 3. 
			Члан 7.
			Ако уговор о обавези јавног превоза садржи посебне захтеве и додатни квалитет услуге, које се односе на измене пројектованог реда вожње, на корекцију трасе воза (време поласка воза и додатна заустављања за потребе уласка и изласка путника која нису била обухваћена пројектованим редом вожње) и/ или на увођење новог воза, правила прописана овом уредбом за одређивање надокнаде за обавезу јавног превоза сходно се примењују и на тако утврђену обавезу јавног превоза.
			Ако су потписници уговора из става 1. овог члана железнички превозник и два или више надлежних органа, учешће сваког органа у обрачуну и пружању надокнаде споразумно одређују ти органи сразмерно врсти, количини и квалитету услуга које су предмет уговора, као и значају пружања тих услуга за сваки од тих органа. 
			Члан 8.
			Даном ступања на снагу ове уредбе престају да важе Уредба о правилима о обрачунавању надокнаде за обавезу јавног превоза („Службени гласник РСˮ, број 91/15) и Уредба о Методологији за утврђивање оправдане пуне цене коштања превоза („Службени гласник РСˮ, број 76/09).
			Члан 9.
			Ова уредба ступа на снагу осмог дана од дана објављивања у „Службеном гласнику Републике Србијеˮ. 
			05 број 110-8231/2019 
			У Београду, 29. августа 2019. године
			Влада
			Председник, 
			Ана Брнабић, с.р.
			Прилози
			
			Табела 1 - Укупни приходи и трошкови превоза путника
			
			Tабела 2 - Процењени укупни приходи и трошкови потребни за 
			израчунавање надокнаде
			
			Табела 3 - Укупан износ надокнаде за обавезу јавног превоза са 
			трошковима приступа инфраструктури (у 000 рсд)
	

