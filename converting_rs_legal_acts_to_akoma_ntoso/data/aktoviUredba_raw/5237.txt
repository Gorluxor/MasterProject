





На
основу члана 12. став 2. тачка 21) Закона о одбрани („Службени гласник РС”, број
116/07) и члана 42. став 1. Закона о Влади („Службени гласник РС”, бр. 55/05,
71/05 – исправка, 101/07 и 65/08), а у вези са чланом 102. Закона о патентима
(„Службени лист СЦГ”, бр. 32/04 и 35/04 – исправка и „Службени гласник РС”, број
115/06 – исправка),

Влада
доноси





УРЕДБУ

о начину, поступку и
мерама заштите поверљивих проналазака значајних за одбрану

„Службени гласник
РС“, број 110 од 2. децембра 2008.





I. УВОДНА ОДРЕДБА



Члан 1.

Овом
уредбом утврђују се проналасци значајни за одбрану, критеријуми за одређивање проналаска
поверљивим, као и начин, поступак и мере заштите поверљивих проналазака.



II. ПРОНАЛАСЦИ ЗНАЧАЈНИ
ЗА ОДБРАНУ И КРИТЕРИЈУМИ ЗА ОДРЕЂИВАЊЕ ПРОНАЛАСКА ПОВЕРЉИВИМ



Члан 2.

Проналасци
од значаја за одбрану Републике Србије су:

1)
хладно оружје за војну намену (сабље, бајонети, самострели, борбени ножеви и слично);

2)
ватрено оружје калибра 12,7 мм или мањег за војну намену (пиштољи, револвери, пушке,
аутомати, митраљези и слично);

3)
ватрено оружје калибра већег од 12,7 мм за војну намену (митраљези, бацачи, лансери
и лансирне цеви, топови, минобацачи, хаубице и слично); 

4)
склопови, делови и опрема средстава из тач. 2. и 3. овог члана (цеви, затварачи,
механизми за окидање, сандуци, задњаци, нишанске справе, даљиномери, балистички
рачунари, системи за управљање ватром, обележивачи циља и слично);

5)
муниција за све врсте оружја, бомбе, мине и минско--експлозивна средства, ракете,
пројектили и делови и склопови посебно конструисани за њих;

6)
експлозиви, пиротехнички материјали, горива и друге хемикалије које се уграђују
у друга средства или се самостално користе за војну намену;

7)
борбена возила (тенкови, оклопни транспортери и слично);

8)
ваздухоплови за војну намену (авиони, хелихоптери, беспилотне и друге летелице);

9)
пловила за војну намену (чамци, бродови, подморнице и слично);

10)
средства информационе технологије, телекомуникација и криптозаштите која се могу
користити за војну намену;

11)
електронска опрема и њене компоненте посебно конструисани за војну намену (средства
за електронска и противелектронска дејства, средства за идентификацију и навигацију,
радари и слично);

12)
средства за заштиту од нуклеарних, хемијских и биолошких средстава, средства за
детекцију, дозиметрију и идентификацију и слично;

13)
лична заштитна опрема (заштитне маске и заштитна одећа, шлемови, панцирна одећа,
балистичке плоче за панцирну одећу и слично);

14)
специјализована опрема за обуку или симулацију сценарија задатака у оквиру мисија
одбране;

15)
уређаји и њихови делови који служе за прикупљање података, обавештавање и предузимање
мера ради откривања, спречавања и документовања делатности усмерених на угрожавање
одбране Републике Србије;

16)
средства и поступци који служе за откривање, идентификацију, неутрализацију и уништавање
експлозивних направа, извора зрачења, хемијских, токсичних, опојних и других опасних
материја; 

17)
средства електронског и техничког обезбеђења;

18)
специјално наоружање, друга специјална средства као и поступци за њихову израду
која користе органи и службе безбедности за потребе одбране и у извршавању обавеза
које проистичу из међународних уговора и конвенција;

19)
друга средства и њихове компоненте која су по својим техничким особинама и намени
специјално конструисана за потребе одбране земље (специјални алати, амбалажа, поступци
и примена производа и поступака за производњу средстава). 

Став
1. овог члана не односи се на: ловачко и спортско оружје, муницију за ловачко и
спортско оружје, ловачки барут, привредни експлозив, средства за ватромет, путничка
возила, противградне ракете и уређаји за њихово лансирање.



Члан 3.

Министарство
одбране врши процену у складу са критеријумима и доноси став о поверљивости проналаска
значајног за одбрану.

Критеријуми
за одређивање проналаска поверљивим су:

1)
технолошка изводљивост проналаска у погледу даљег развоја наоружања и војне опреме
на основу предложеног проналаска;

2)
значајно побољшање техничко-тактичких карактеристика наоружања и војне опреме;

3)
економска исплативост проналаска;

4)
допринос проналаска развоју научних, технолошких, индустријских и других потенцијала
у унапређивању оперативних и техничких способности Војске Србије и других одбрамбених
институција Републике Србије;

5)
потреба за опремањем.



III. НАЧИН И ПОСТУПАК
ПРАВНЕ ЗАШТИТЕ ПОВЕРЉИВИХ ПРОНАЛАЗАКА



Члан 4. 

Поступак
за правну заштиту поверљивих проналазака и друге послове из области заштите тих
проналазака, спроводи Министарство одбране сагласно одредбама закона којим се уређују
патенти. 



Члан 5. 

Сматра
се да је проналазак створен у Министарству одбране и Војсци Србије, ако је настао:


1)
приликом рада проналазача у јединици, односно установи Министарства одбране односно
Војске Србије;

2)
у раду извршеном на захтев или по налогу Министарства одбране и Војске Србије, односно
на основу уговора закљученог између Министарства одбране и Војске Србије и проналазача;


3)
у року од годину дана након престанка службе у Министарству одбране и Војсци Србије,
а који би, да је створен у току службе, био један од проналазака из тач. 1) или
2) овог члана. 

Проналасци
створени у Министарству одбране и Војсци сматрају се проналасцима из радног односа.



Члан 6. 

За
проналаске створене у Министарству одбране и Војсци Србије, проналазач је дужан
да уз поверљиву пријаву патента обавезно достави изјаву о условима настанка
проналаска.

Изјава
из става 1. овог члана мора да садржи: 

1)
име и презиме проналазача;

2)
податке о послу или посебном радном задатку на коме је запослени радио у тренутку
настанка проналаска, или о закљученом истраживачком уговору;

3)
начин на који је дошло до проналаска (експерименти и сл.);

4)
податке о средствима Министарства одбране и Војске Србије које је запослени
користио у стварању проналаска;

5)
имена и стваралачки допринос сарадника (ако их је било);

6)
податке о слободном времену, утрошеном за стварање проналаска и о материјалним трошковима
проналазача за стварање, техничку обраду и формирање потпуног описа проналаска.




Члан 7. 

У
Министарству одбране и Војсци Србије, стваралачком применом познатих техничких решења,
средстава и технолошких поступака могу настати техничка унапређења значајна за одбрану,
којима се постижу корисни ефекти на средствима и системима војне намене.

Техничким
унапређењем, сматра се решење техничког проблема на средству или технолошком поступку,
које не испуњава услове правне заштите патентом и малим патентом. 

Техничким
унапређењем не сматра се рутинско примењивање познатих техничких решења, средстава
и технолошких поступака.

Министар
одбране ближе уређује поступак испитивања техничких унапређења значајних за одбрану
и ближи начин њихове заштите у Министарству одбране и Војсци Србије. 



Члан 8. 

Пријава
проналаска створеног ван Министарства одбране и Војске Србије, који је значајан
за одбрану земље, саставља се у складу са законом којим се уређују патенти и овом
уредбом, с тим што се, уместо описа начина привредне употребе проналаска, прилаже
опис његове тактичко-

-техничке
примене. 

Проналасци
достављени Министарству одбране од Завода за интелектуалну својину на оцену поверљивости,
сматрају се проналасцима створеним ван Министарства одбране и Војске Србије, уколико
у поступку испитивања није утврђено да су настали у установама или јединицама Министарства
одбране и Војске Србије. 

Поступак
испитивања пријаве патента и правне заштите поверљивих проналазака насталих ван
Министарства одбране и Војске Србије, спроводи се на исти начин као и поступак испитивања
пријава проналазака насталих у Министарству одбране и Војсци Србије. 



Члан 9. 

Министарство
одбране води Регистар пријава поверљивих патената и малих патената и Регистар
поверљивих патената и малих патената чију садржину и начин вођења и чувања
ближе уређује министар одбране.

Подаци
о поверљивим проналасцима који се налазе у Регистрима из става 1. овог члана
не могу се објављивати јавно нити уступати трећим лицима без посебног одобрења министра
одбране.



Члан 10. 

Поступак
за признање патента и малог патента за поверљиви проналазак, покреће се подношењем
пријаве Министарству одбране.

Пријава
за признање патента за поверљиви проналазак (у даљем тексту: поверљива пријава патента)
подноси се Министарству одбране у писаном облику, у три примерка, на српском језику.



Члан 11. 

Уз
поверљиву пријаву патента, подноси се:

1)
пуномоћје, ако је пријава поднесена преко заступника;

2)
изјава о основу стицања права на подношење пријаве, ако подносилац пријаве није
проналазач или није једини проналазач;

3)
изјава проналазача ако не жели да буде наведен у пријави;

4)
изјава о заједничком представнику, ако постоји више подносилаца пријаве;

5)
изјава о условима настанка проналаска. 



Члан 12. 

Захтев
за признање поверљивог патента садржи:

1)
изричито назначење да се захтева признање патента;

2)
податке о подносиоцу пријаве: име, презиме, јединствени матични број грађана и адреса,
ако је у питању физичко лице, односно фирма и седиште, ако је у питању правно лице;

3)
податке о проналазачу: име, презиме, јединствени матични број грађана и адреса,
или назначење да проналазач не жели да буде наведен у пријави;

4)
назив проналаска, који мора јасно и сажето да изрази техничку суштину проналаска
и који не сме да садржи измишљене или комерцијалне називе, жигове, имена, шифре,
скраћенице уобичајене за поједине производе и слично;

5)
податке о заступнику: име, презиме и адреса ако је у питању физичко лице, односно
фирма и седиште ако је у питању правно лице;

6)
назначење једног од подносилаца пријаве као заједничког представника, ако постоји
више подносилаца пријаве;

7)
податке о осталим деловима пријаве (број страница описа проналаска, број патентних
захтева и број страница нацрта), апстракту и прилозима уз пријаву;

8)
потпис подносиоца захтева или његовог заступника.

Подаци
из става 1. овог члана наводе са на обрасцу, који по садржини одговара обрасцу на
коме се подносе пријаве надлежном органу за послове интелектуалне својине (образац
П-1).

Као
потврду о примљеној пријави, Министарство одбране доставља обавештење подносиоцу
пријаве у коме мора бити наведен утврђени датум подношења пријаве.



Члан 13. 

Опис
поверљивог проналаска садржи:

1)
назив проналаска, који мора да буде исти као у захтеву за признање патента;

2)
област технике на коју се проналазак односи, уз навођење ознаке по Међународној
класификацији патената (у даљем тексту: МКП), ако је подносиоцу пријаве позната;

3)
дефинисани проблем за чије се техничко решење тражи заштита патентом (опис техничког
проблема, са прецизним приказом проблема и недостатака који се због тога јављају
на средству, односно систему у технолошком поступку или процесу значајном за одбрану
земље);

4)
стање технике (приказ и анализа познатих решења дефинисаног проблема), изложено
у обиму у коме је подносиоцу пријаве познато, а које је неопходно за разумевање
проналаска и испитивање пријаве, уз навођење патентних докумената и других извора
који се односе на описано стање технике;

5)
излагање суштине проналаска тако да се технички проблем и његово решење могу разумети,
као и истицање новости проналаска у односу на стање технике;

6)
кратак опис слика нацрта, ако их има;

7)
детаљан опис најмање једног од начина остваривања проналаска, уз навођење конструкцијске
повезаности односно поступка израде проналаска, његове намене, са кратким приказом
предности, односно ефеката који се остварују његовом применом, са позивом на нацрт,
ако постоји, и

8)
начин индустријске или друге примене проналаска ако није очигледан из описа проналаска
или из природе проналаска.

Опис
поверљивог проналаска мора бити састављен на начин и по редоследу наведеним у ставу
1. овог члана, осим ако због природе проналаска другачији начин и редослед омогућавају
боље разумевање и рационалнији приказ проналаска.



Члан 14. 

У
опису поверљивог проналаска техничко решење одређеног проблема мора бити потпуно
одређено, тако да га стручњак из одговарајуће области може извести. Све битне карактеристике
проналаска морају бити изложене тако да искључују произвољности и претпоставке.

Ако
се проналазак односи на поступак, морају се навести све његове битне фазе и карактеристике,
тако да се изводљивост поступка може сагледати у целини, а доказује се примерима
извођења.

Ако
се проналазак односи на конструкцију, а приказује се на нацрту, после детаљног описа
конструкцијског решења с позивом на ознаке елемената проналаска са нацрта, као доказ
изводљивости описује се и начин функционисања битних елемената и конструкције у
целини.

Ако
се проналазак односи на супстанцу, композицију или биолошки материјал, у опису проналаска
морају се навести њихова физичко-хемијска или биолошка својства, односно карактеристике.



Члан 15. 

Патентни
захтеви морају бити састављени тако да дефинишу поверљиви проналазак искључиво техничким
карактеристикама проналаска.

Патентни
захтеви могу бити независни и зависни.

Независан
захтев садржи битне карактеристике проналаска.

Зависан
захтев садржи специфичне карактеристике проналаска дефинисаног у независном захтеву
или другом зависном захтеву.

Кад
се пријавом тражи заштита поверљивог проналаска патентом, независан захтев може
бити праћен једним или са више зависних захтева. Ако је испуњен услов јединства
проналаска, пријава садржи онолико независних захтева колико је проналазака међусобно
повезано јединственом проналазачком замисли.

Сваки
патентни захтев формулише се у једној реченици.

Патентни
захтеви, по правилу, садрже:

1)
уводни део, у коме се наводи назив проналаска, а затим оне техничке карактеристике
које у међусобној комбинацији припадају претходном стању технике, а које су неопходне
за дефинисање карактеристика проналаска за које се захтева заштита, и

2)
карактеристични део захтева, коме претходи израз „назначен тиме”, у коме се наводе
нове техничке карактеристике проналаска за које се у међусобној комбинацији или
у комбинацији с техничким карактеристикама стања технике из тачке 1. овог става
захтева заштита патентом.

Уз
сваки патентни захтев у коме су наведене битне карактеристике проналаска (независан
патентни захтев) може се поставити један или више зависних патентних захтева који
се односе на специфичне карактеристике проналаска.

Зависан
патентни захтев обухвата све карактеристике неког другог (зависног или независног)
патентног захтева и, по правилу, на почетку садржи упућивање на други патентни захтев,
после чега се наводе специфичне карактеристике за које се тражи заштита патентом.
Сви зависни патентни захтеви који се позивају на један или више претходних патентних
захтева морају бити груписани тако да се лако одреди веза међусобно зависних захтева
и да се њихово значење може јасно протумачити.

Кад
је испуњен услов јединства проналаска, пријава патента може садржати више независних
патентних захтева у истој категорији (производ, поступак) ако предмет проналаска
није могуће обухватити једним независним патентним захтевом.

Захтеви
се морају означити по редоследу, арапским бројевима.

Патентни
захтеви у погледу техничких карактеристика проналаска не могу се, осим кад је то
неопходно, позивати на делове описа проналаска или нацрт (на пример: „као што је
описано у делу ... описа” или „као што је илустровано на слици ... нацрта”).

Ако
пријава патента садржи нацрт, елементи проналаска наведени у патентним захтевима
означавају се позивним ознакама идентичним ознакама на нацрту, смештеним у заграде.
Позивне ознаке се не могу тумачити као ограничење захтева.



Члан 16. 

Ако
пријава патента садржи више проналазака, сматра се да су они тако међусобно повезани
да остварују јединствену проналазачку замисао кад између њих постоји техничка веза
која обухвата једну или више истих или одговарајућих посебних техничких карактеристика
(у даљем тексту: јединство проналаска).

Израз
„посебне техничке карактеристике” означава оне техничке карактеристике које одређују
допринос којим сваки од наведених проналазака, посматран као целина, мења постојеће
стање технике.

Оцена
о томе да ли је више проналазака међусобно повезано тако да чине јединствену проналазачку
замисао, доноси се без обзира на то да ли су проналасци дефинисани у одвојеним захтевима,
или као варијанте у оквиру једног патентног захтева.



Члан 17. 

Нацрт
је скуп свих слика. Слика се по правилу даје у форми техничког цртежа, осим када
је други начин неопходан за приказивање проналаска (на пример: фотографије металографских
структура, микрофотографије ткива и ћелија и друго).

Нацрт
се прилаже на посебним листовима. Слике се израђују према правилима техничког цртања,
у ортогоналној пројекцији с потребним бројем пресека, а ако је то неопходно – у
аксонометрији, изометрији и сл. Слике могу да се израде и у виду шема, уз коришћење
симбола стандардизованих за одговарајућу област технике.

Техничке
карактеристике листова и слика нацрта су по садржају исте и у форми како то прописује
и захтева надлежни орган за послове интелектуалне својине. 

Графикони,
алгоритми и дијаграми сматрају се сликама.



Члан 18. 

У
апстракту се наводи назив поверљивог проналаска и кратак садржај суштине проналаска
који је приказан у опису проналаска, патентним захтевима и на нацрту. Кратак садржај
мора да укаже на област технике на коју се односи проналазак и мора бити састављен
тако да омогући јасно разумевање одређеног проблема, суштине техничког решења тог
проблема и основни начин примене проналаска. Ако је потребно, у апстракту се може
навести и хемијска формула која, од свих формула садржаних у пријави, најбоље карактерише
проналазак.

Апстракт
не сме садржати наводе у вези са произвољним својствима и вредностима проналаска,
као ни наводе у вези са теоријским могућностима примене.

Ако
пријава садржи нацрт, подносилац пријаве треба да назначи слику или, изузетно, више
слика које предлаже уз апстракт. Сви елементи проналаска који су наведени у апстракту
и приказани сликом, морају бити праћени позивним ознакама стављеним у заграде.

Апстракт
мора бити састављен тако да може ефикасно послужити као инструмент за претраживање
у одређеној области технике, а посебно да се на основу њега може оценити потреба
за увидом у комплетну пријаву.

Апстракт
садржи највише 150 речи.



Члан 19.

Уредна
поверљива пријава патента заводи се у Регистар поверљивих пријава патената и подносилац
пријаве се писаним путем обавештава о утврђеном датуму подношења пријаве и регистарском
броју под којим је пријава патента заведена. 

Поверљива
пријава патента се не објављује.

По
пријему поверљиве пријаве, Министарство одбране врши формално и суштинско испитивање
пријаве.

Поступак
испитивања поверљиве пријаве патената и малог патента ближе уређује министар одбране.



Члан 20. 

Ако
Министарство одбране у поступку испитивања поверљиве пријаве утврди да се ради о
поверљивом проналаску, спроводи даљи поступак испитивања.

Ако
Министарство одбране у поступку испитивања поверљиве пријаве, достављене од
Завода за интелектуалну својину, утврди да проналазак није поверљив, у року
од 90 дана од дана пријема, враћа пријаву Заводу за интелектуалну својину на даљу
надлежност. 

Ако
се у поступку испитивања поверљиве пријаве, која је достављена непосредно
од стране домаћег лица, утврди да проналазак није поверљив, Министарство одбране
доставља пријаву Заводу за интелектуалну својину, уз навођење утврђеног датума подношења
пријаве. 

Достављена
пријава као датум подношења пријаве задржава дан када је поднесена Министарству
одбране. 



Члан 21. 

Ако
Министарство одбране, након спроведеног поступка испитивања поверљиве пријаве патента,
утврди да су испуњени сви услови за признавање патента или малог патента, доноси
решење о признавању патента или малог патента за поверљиви проналазак, којим
се захтев за признавање права усваја у целини или делимично.

Ако
Министарство одбране, након спроведеног поступка испитивања поверљиве пријаве патента,
утврди да нису испуњени сви услови за признавање патента или малог патента, доноси
решење о одбијању захтева за признање права.

Решења
из ст. 1. и 2. овог члана коначна су и против њих се може водити управни спор пред
надлежним судом.



Члан 22. 

Када
решење о признавању патента за поверљиви проналазак постане правоснажно, подаци
о признатом патенту или малом патенту, уписују се у Регистар признатих поверљивих
патената и малих патената, са датумом важења од датума подношења пријаве. 

Патент
за поверљиви проналазак траје 20 година, а за мали патент шест година од датума
подношења пријаве, са могућношћу продужења трајања за два пута по две године. 

Подаци
о признатом праву на патент или мали патент, за поверљиви проналазак, не објављују
се.



Члан 23. 

Носиоцу
патента за поверљиви проналазак издаје се патентни спис у два примерка који мора
да садржи:

1)
назначење да се издаје патентни спис;

2)
регистарски број патента;

3)
ознаку према МКП;

4)
податке о носиоцу поверљивог патента: име, презиме, јединствени матични број грађана
и адреса ако је у питању физичко лице, односно фирма и седиште ако је у питању правно
лице;

5)
податке о проналазачу: име и презиме, јединствени матични број грађана и адреса,
односно назначење да проналазач не жели да буде наведен у пријави;

6)
податке о заступнику: име и презиме и адреса ако је у питању физичко лице, односно
фирма и седиште ако је у питању правно лице;

7)
назив проналаска;

8)
датум подношења пријаве;

9)
опис поверљивог проналаска, патентне захтеве, нацрт, ако постоји и апстракт.



Члан 24. 

Министарство
одбране има искључиво право коришћења и располагања поверљивим проналаском значајним
за одбрану.



Члан 25. 

За
поверљиви проналазак заштићен патентом или малим патентом, проналазач има право
на једнократну новчану накнаду, без обзира на то да ли се поверљиви проналазак примењује.

Висину
једнократне новчане накнаде из става 1. овог члана, начин обрачуна и време плаћања
ближе уређује министар одбране. 



Члан 26. 

Ако
Министарство одбране, након признања патента за поверљиви проналазак утврди да је
проналазак престао бити поверљив, доноси решење којим се утврђује да проналазак
више није поверљив и Заводу за интелектуалну својину доставља спис предмета
који се односи на тај проналазак. 



IV. ОГЛАШАВАЊЕ НИШТАВИМ
РЕШЕЊА О ПРИЗНАЊУ ПАТЕНТА



Члан 27. 

Поступак
оглашавања ништавим решења о признавању поверљивог патента покреће се подношењем
предлога Министарству одбране.

Поступак
оглашавања ништавим решења о признавању поверљивог патента, спроводи се у
складу са поступком утврђеним законом којим се уређују патенти.



V. МЕРЕ ЗАШТИТЕ ПОВЕРЉИВИХ
ПРОНАЛАЗАКА



Члан 28. 

Подаци
који се односе на поверљиве проналаске значајне за одбрану, у поступку испитивања
и правне заштите поверљиве пријаве патента и малог патента, сматрају се тајним подацима
значајним за одбрану.

Мере
заштите које се примењују на документацију која се односи на поверљиве проналаске
значајне за одбрану обухватају предузимање мера и активности у циљу спречавања неовлашћеног
приступа подацима и документацији, као и обезбеђивање од физичког оштећења или уништења.


Сва
документација која се односи на поверљиви проналазак заштићен патентом чува се у
складу са Законом о одбрани и прописима о заштити тајности података значајних за
одбрану.

Поступање,
евидентирање и чување документације која се односи на поверљиве проналаске значајне
за одбрану, врши се уз посебне мере заштите у складу са одређеним степеном тајности
података.

Приступ
документацији која се односи на поверљиве проналаске могу имати лица која непосредно
раде на пословима заштите поверљивих проналазака значајних за одбрану у Министарству
одбране и Војсци Србије.



Члан 29. 

Делови
информација и документације који се односе на поверљиве проналаске, којима располаже
Министарство одбране, могу се јавно објављивати, уз претходно обављене процедуре
скидања врсте и степена тајности, уколико се оцени да за то постоји интерес и потреба.

Заштиту
поверљивог проналаска у иностранству домаће физичко или правно лице може тражити
само по одобрењу Министарства одбране.



Члан 30. 

Ова
уредба ступа на снагу осмог дана од дана објављивања у „Службеном гласнику Републике
Србије”.





05 број 110-4836/2008-1

У Београду, 27. новембра 2008. године

Влада

Председник,

др Мирко Цветковић, с.р.



