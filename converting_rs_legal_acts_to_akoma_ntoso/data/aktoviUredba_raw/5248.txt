



На основу члана 46. Закона о одбрани 
("Службени гласник Републике Србије", број 45/91),
Влада Републике Србије, доноси



УРЕДБА

о 
остваривању здравствене заштите лица у резервном саставу за време службе у 
територијалној одбрани

„Службени гласник
РС”, број 79 од 31. 
децембра 1991.





Члан 1.

Лица
у резервном саставу за време службе у територијалној одбрани (у даљем тексту:
припадници територијалне одбране) остварују здравствену заштиту уз подношење
оверене здравствене књижице, односно друге исправе којом доказују својство
корисника здравствене заштите или припадника територијалне одбране или позива
за службу у територијалној одбрани.



Члан 2.

Здравствену
заштиту припадници територијалне одбране остварују, по правилу, у најближој
здравственој организацији, а ако у месту вршења обавезе нема здравствене
организације или ако ова организација не може да пружи одговарајућу заштиту, лице
може остварити здравствену заштиту у војним здравственим установама уз
сагласност надлежног војног органа и у хитним случајевима.



Члан 3.

Лекови,
помоћни и други медицински материјал приписују се и издају у количини која се
према стању болесника и природни болести потребна за лечење до следећег
заказаног лекарског прегледа.

За
акутна обољења или акутна стања лек се, по правилу, прописује у количини која
је потребна за лечење до седам дана.

За
хронична обољења или хронична стања лек се може прописати у количини која је
потребна за лечење до 30 дана.



Члан 4.

Прописивање
и издавање лекова припадницима територијалне одбране, врши се према прописима о
начину прописивања и издавања лекова здравственим осигураницима у здравственим
установама.



Члан 5.

Припадници
територијалне одбране остварују право на зубно-техничка и зубно-протетичка
средства (у даљем тексту: стоматолошке надокнаде) само у случају ако је до
оштећења зуба дошло због повреде или озледе у вези са вршењем службе у
територијалној одбрани.



Члан 6.

Припадници
територијалне одбране остварују право на ортопедска помагала, ако је до повреде
или озледе дошло у току вршења службе у територијалној одбрани.

Право
из става 1. овог члана припадници територијалне одбране остварују према
прописима у области здравствене заштите.



Члан 7.

Израда
зубно-техничких и зубно-протетичких средстава врши се кад, према стручном
налазу, та врста стоматолошке надокнаде с обзиром на околност сваког појединог
случаја најбоље одговара за санацију оштећеног зуба а према прописима у области
здравствене заштите којима се ово питање регулише.



Члан 8.

Припадници
територијалне одбране остварују право на надокнаду за путне трошкове у виду
дневнице и надокнаде за лични превоз на основу решења, наредбе, односно путног
налога у складу са прописима којима се ова питања регулишу за запослене у
министарствима.



Члан 9.

Лицу
које је сахранило лице у резервном саставу које изгуби живот за време службе у
територијалној одбрани, припада накнада погребних трошкова и трошкова превоза
посмртних остатака у износу који се исплаћује према прописима у области
здравствене заштите.



Члан 10.

Брачном
другу, припадника територијалне одбране, који за време службе у територијалној
одбрани погине или умре од задобијене ране, повреде или озледе, односно
болести, под условима из Савезног закона о оружаним снагама, а није запослен и
не испуњава услове за породичну пензију, припада накнада за време оспособљавања
(школовање, преквалификација) у висини просечног месечног личног дохотка у
привреди Републике Србије за месец који претходни дану остваривања права на
оспособљавање.

Накнада
из става 1. овог члана припада од дана започињања редовног или ванредног
школовања.



Члан 11.

Брачни
друг се може, по свом избору, школовати и у другом месту, ако у пребивалишту
брачног друга не постоји могућност за школовање у струци за коју се определио.



Члан 12.

Писмени
захтев за признавање права на оспособљавање брачни друг подноси у року од две
године од дана смрти припадника територијалне одбране, Републичком штабу
територијалне одбране, преко општинског штаба територијалне одбране.



Члан 13.

Брачном
другу престаје право на оспособљавање када:

–
стекне право на породичну пензију,

–
заснује радни однос,

–
истекне време утврђено за оспособљавање,

–
писмено изјави да не жели да се даље оспособљава.

Брачном
другу којем би право на оспособљавање престало под условом из става 1. алинеје
3. овог члана, може се то време продужити, ако је због болести спречен да се
оспособи у року који је предвиђен решењем с тим да укупно време оспособљавања
не може трајати дуже од четири године.



Члан 14.

Лице
које за време извршења обавезе у територијалној одбрани, без своје кривице,
задобије рану, повреду или озледу и због тога код њега наступа телесно оштећење
организма од најмање 20% има право на једнократну новчану помоћ.

Једнократна
новчана помоћ припада и лицу код кога наступи телесно оштећење организма од
најмање 20% услед обољења које је настало као непосредна последица задобијене
ране, повреде или озледе за време извршавања обавезе у територијалној одбрани
или услед обољења које је настало као непосредна последица вршења обавеза у
територијалној одбрани, ако у року од два месеца од дана престанка вршења обавезе
пријави обољење надлежном штабу територијалне одбране.

Једнократна
новчана помоћ припада у случају смрти лица која је наступила као последица
задобијене повреде, ране, озледе и погибије.

Висина
једнократне новчане помоћи у случају телесног оштећења организма припада
зависно од телесног оштећења организма. Висина новчане помоћи утврђује се према
основици која чини просечан месечни лични доходак у привреди СФРЈ у односу на
месец у коме је наступила рана, повреда или озледа.

Висина
новчане помоћи утврђује се тако што се основица у ставу 4. множи са
коефицијентом који одговара степену телесног оштећења, и то:



	
		
		
		Степен телесног
  оштећења
		
		
		Коефицијент
		
	
	
		
		
		20%
		
		
		
		1,5
		
	
	
		
		
		30%
		
		
		
		1,8
		
	
	
		
		
		40%
		
		
		
		2,4
		
	
	
		
		
		50%
		
		
		
		3,0
		
	
	
		
		
		60%
		
		
		
		3,6
		
	
	
		
		
		70%
		
		
		
		4,2
		
	
	
		
		
		80%
		
		
		
		4,8
		
	
	
		
		
		90%
		
		
		
		5,4
		
	
	
		
		
		100%
		
		
		
		6
		
	




Члан 15.

Висина
једнократне новчане помоћи за случај смрти војног обвезника утврђује се тако
што се основица из члана 13. Уредбе множи са следећим коефицијентом, и то:

–
са коефицијентом 6, у случају када је војни обвезник по основу ране, повреде
или озледе, односно обољења, од којих је наступила смрт, остварио једнократну
новчану помоћ;

–
са коефицијентом 12, у случају када војни обвезник није остварио једнократну
новчану помоћ.



Члан 16.

О
праву на једнократну новчану помоћ војног обвезника одлучује штаб територијалне
одбране оперативне зоне.



Члан 17.

Даном
ступања на снагу ове уредбе престаје да важи Уредба о остваривању здравствене
заштите лица у резервном саставу за време службе у територијалној одбрани
(„Службени гласник Социјалистичке Републике Србије – посебно гласило”, број
1/90), као и одредбе Уредбе о једнократној новчаној помоћи које се односе на
остваривање једнократне новчане помоћи за лица у резервном саставу
територијалне одбране („Службени гласник СР Србије”, број 21/85).



Члан 18.

Ова
уредба ступа на снагу осмог дана од дана објављивања у „Службеном гласнику
Републике Србије”.

05 број 180-6407/107
У Београду, 16. децембра 1991. године
Потпредседник,
мр Никола Шаиновић, с.р.

