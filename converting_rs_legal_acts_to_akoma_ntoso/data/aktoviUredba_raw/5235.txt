





На основу члана 12. став 2. тачка 10. Закона о одбрани („Службени гласник
РС”, бр. 116/2007) и члана 42. став 1. Закона о Влади („Службени гласник РС”, бр.
55/05, 71/05 – исправка, 101/07 и 65/08), 

Влада доноси 
	





УРЕДБУ

о мерама
приправности државних органа, органа аутономних покрајина, органа јединица локалне
самоуправе и привредних друштава и других правних лица и предузетника у ратном
и ванредном стању

„Службени гласник
РС“, број
24 од 7.
априла 2009.





Члан 1.

Овом уредбом прописује се начин припремања и спровођења планираних
мера приправности које предузимају државни органи, органи аутономних покрајина,
органи јединица локалне самоуправе и привредна друштва и друга правна лица и предузетници
који извршавају послове и задатке од значаја за одбрану земље (у даљем тексту: државни
органи и правна лица) у случају ратног или ванредног стања. 



Члан 2.

Ради обезбеђења јединственог и поступног предузимања мера приправности
у земљи, у случају војних изазова, ризика и претњи (агресија, оружани сукоби глобалног
и регионалног карактера, оружана побуна и други спорови са употребом оружане силе)
и невојних изазова, ризика и претњи (тероризам, национални и верски екстремизам,
организовани криминал и корупција, природне непогоде, индустријске и друге несреће
и епидемије), у складу са проценом и потребним нивоом припрема који се желе постићи,
за извршавање задатака из Плана одбране Републике Србије, на предлог Министарства
одбране Влада доноси посебан акт којим се утврђују степени и мере приправности државних
органа и других правних лица. 



Члан 3.

Влада, на предлог Министарства одбране, предлаже спровођење мера приправности.

Мере приправности из става 1. овог члана спроводе се на целој територији
Републике Србије, појединачним деловима и областима или у појединим делатностима.




Члан 4.

Поред мера из члана 2. ове уредбе, Влада може предложити предузимање
других мера, радњи и поступака у складу са Планом одбране Републике Србије и проценом
конкретне ситуације. 



Члан 5.

Државни органи и правна лица дужни су да у разради планова приправности
из своје надлежности и у њиховом непосредном спровођењу поступају, у складу са јединственим
планом приправности државних органа и правних лица. 



Члан 6.

У поступку планирања и спровођења прописаних мера приправности, Министарство
одбране обавезно је да обезбеди усаглашавање планова приправности државних органа
са Планом приправности Војске Србије.

Усаглашавање планова из става 1. овог члана обезбеђују стручни органи
Министарства одбране и Војске Србије. 



Члан 7.

Државни органи и правна лица дужни су да спроводе мере приправности
из своје надлежности и имају обавезу да у спровођењу тих мера сарађују са другим
државним органима и правним лицима, у складу са актима надлежних државних органа
који се односе на мере приправности. 



Члан 8.

Министарство одбране преноси наређење о предузимању мера приправности
и координира спровођење наложених мера приправности у областима за које су државни
органи и правна лица образовани, у складу са Планом одбране Републике Србије. 

Државни органи и правна лица обавезни су да известе Министарство одбране
о реализацији наређења о предузимању мера приправности из своје надлежности. 



Члан 9.

Ова уредба ступа на снагу осмог дана од дана објављивања у „Службеном
гласнику Републике Србије”. 





05 број 110-1825/2009

У Београду, 2. априла
2009. године


Влада

Први потпредседник Владе
–

заменик председника Владе,


Ивица Дачић, с.р.



