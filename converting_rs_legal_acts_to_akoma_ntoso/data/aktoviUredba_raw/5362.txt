


	
	Zakon


	
			На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			УРЕДБУ
			о утврђивању Државног програма помоћи и обнове порушених породичних стамбених објеката у својини грађана услед дејства поплава и града у јулу и августу 2018. године
			"Службени гласник РС", број 10 од 15. фебруара 
			2019.
			Члан 1.
			Овом уредбом утврђује се Државни програм помоћи и обнове порушених породичних стамбених објеката у својини грађана услед дејства поплава и града у јулу и августу 2018. године.
			Члан 2.
			Државни програм помоћи и обнове порушених породичних стамбених објеката у својини грађана услед дејства поплава и града у јулу и августу 2018. године одштампан је уз ову уредбу и чини њен саставни део.
			Члан 3.
			Ова уредба ступа на снагу наредног дана од дана објављивања у „Службеном гласнику Републике Србије”.
			05 број 110-1367/2019
			У Београду, 14. фебруара 2019. године
			Влада
			Председник, 
			Ана Брнабић, с.р.
			ДРЖАВНИ ПРОГРАМ ПОМОЋИ И ОБНОВЕ ПОРУШЕНИХ ПОРОДИЧНИХ СТАМБЕНИХ ОБЈЕКАТА У СВОЈИНИ ГРАЂАНА УСЛЕД ДЕЈСТВА ПОПЛАВА И ГРАДА У ЈУЛУ И АВГУСТУ 2018. ГОДИНЕ
			1. Област у којој се спроводе мере и територија на којој се спроводе мере
			Програм се односи на обнову породичних стамбених објеката у својини грађана, који су категорисани у објекте шесте категорије оштећења у складу са Упутством о јединственој методологији за процену штете од елементарних непогода („Службени лист СФРЈ”, број 27/87) и на објекте који су срушени услед дејства поплава и града у јулу и августу 2018. године. 
			Мере утврђене овим програмом спроводе се на делу територије Републике Србије у јединицама локалне самоуправе обухваћеним Одлуком о проглашењу елементарне непогоде („Службени гласник РС”, број 66/18), коју је Влада донела на седници од 28. августа 2018. године.
			2. Анализа затеченог стања и настале штете и сагледавање могућих даљних штетних последица
			На основу извештаја надлежних органа јединица локалних самоуправа процењује се да су оштећена два породична стамбена објекта у својини грађана, који су разврстани у шесту категорију оштећења, у складу са Упутством о јединственој методологији за процену штете од елементарних непогода, односно који су срушени услед дејства поплава и града у мају и јуну 2018. године. 
			3. Мере које треба предузети
			Мера која се утврђује овим програмом јесте давање бесповратних новчаних средстава у циљу обнове порушених породичних стамбених објеката, који су разврстани у шесту категорију оштећења и то у износу од:
			− 2.000.000 (два милиона динара), за домаћинства од 1 до 2 члана;
			− 2.500.000 (два и по милиона динара), за домаћинства од 3 до 4 члана;
			− 3.000.000 (три милиона динара), за домаћинства од 5 и више чланова. 
			4. Начин и обим спровођења мера и критеријуми за спровођење мера
			Поступак за пружање помоћи покреће се пријавом штете у складу са Законом о обнови након елементарне и друге непогоде („Службени гласник РС”, број 112/15 – у даљем тексту: Закон).
			Поступак којим се утврђује право на помоћ води се у складу са одредбама закона којим се уређује општи управни поступак, уколико законом није другачије одређено.
			Јединица локалне самоуправе без одлагања образује потребан број комисија које врше процену штете настале након елементарне и друге непогоде на породичним стамбеним објектима у својини грађана, у складу са Упутством о јединственој методологији за процену штете од елементарних непогода.
			Јединица локалне самоуправе без одлагања, а најкасније у року од 15 дана од дана проглашења престанка елементарне непогоде, позива грађане да пријаве насталу штету у року који не може бити краћи од 15 дана ни дужи од 60 дана од дана објављивања позива.
			Канцеларија за управљање јавним улагањима (у даљем тексту: Канцеларија) врши верификацију процене штете, коју су извршиле комисије које је образовала јединица локалне самоуправе, у складу са Законом.
			По пријави штете, извршеном утврђивању, процени и верификацији штете орган јединице локалне самоуправе наставља поступак за утврђивање права на државну помоћ, позивом странци да се изјасни о верификованом записнику о процени штете и другим релевантним околностима од значаја за утврђивање права на државну помоћ. 
			Уколико се странка која је уредно позвана не одазове позиву, а не оправда свој изостанак, сматраће се да је сагласна са верификованим записником.
			Првостепено решење о праву на помоћ, по спроведеном поступку, применом критеријума и мерила из овог државног програма помоћи и обнове, доноси надлежни орган јединице локалне самоуправе и доставља га подносиоцу захтева.
			Јединица локалне самоуправе доставља решење и Канцеларији, као и органу надлежном за правну заштиту имовинских права и интереса Републике Србије, електронским путем, са свим списима предмета.
			Против првостепеног решења може се изјавити жалба Комисији за утврђивање штете од елементарних непогода која доноси коначно решење.
			Против коначног решења може се покренути управни спор.
			Против пресуде Управног суда може се поднети захтев за преиспитивање судске одлуке Врховном касационом суду.
			Приликом одлучивања о праву на помоћ грађанима, надлежни органи ће узети у обзир услове прописане Законом, који морају бити кумулативно испуњени, и то:
			1) да је настала штета непосредна последица елементарне и друге непогоде;
			2) да је штета пријављена у складу са Законом;
			3) да је штету претрпело лице из члана 1. Закона;
			4) да је оштећена или уништена ствар која служи и неопходна је за задовољење основних животних потреба, те је као таква била у свакодневној или редовној употреби;
			5) да је ствар чувана са пажњом и на прописан начин, као и да су предузете све мере ради смањења ризика од елементарне и друге непогоде;
			6) да су испуњени други услови у складу са Законом.
			Приликом одлучивања о висини државне помоћи, орган ће узети у обзир као критеријум број чланова породичног домаћинства, па ће тако за домаћинства која имају 1 или 2 члана утврдити износ од 2.000.000 динара, за домаћинства која имају 3 или 4 члана утврдити износ од 2.500.000 динара, а за домаћинства која имају 5 или више чланова утврдити износ од 3.000.000 динара.
			Првостепени орган који доноси решење ће извести све потребне доказе ради утврђивања чињенице броја чланова породичног домаћинства.  
			5. Редослед спровођења мера
			Канцеларија ће по пријему коначних решења о државној помоћи вршити исплату примаоцу помоћи на његов текући рачун наведен у првостепеном решењу јединице локалне самоуправе које се доставља Канцеларији.
			6. Органи државне управе надлежни за координацију, односно носиоци појединих мера и активности
			Носиоци спровођења овог програма су јединице локалне самоуправе утврђене одговарајућим актом Владе о проглашењу елементарне непогоде, Канцеларија и Комисија за утврђивање штете од елементарних непогода.
			7. Процена потребних финансијских средстава и извор финансирања
			Средства за спровођење овe уредбе у износу од 6.000.000 динара обезбедиће се повећањем извора финансирања 11 – Примања од иностраних задуживања, преносом средстава из Зајма за развојне политике у области управљања ризицима од непогода с опцијом одложеног повлачења средстава у случају непогода (ДРМ ЦАТ-ДОО) из зајма Међународне банке за обнову и развој/Светска банка (IBRD/WB), закљученог 12. маја 2017. године.
			Након тога средства ће се распоредити на Раздео 3 – Влада, Глава 3.22 – Канцеларија за управљање јавним улагањима, Програм 1511 – Обнова и изградња објеката јавне намене и санирање последица елементарне непогоде, Функција 110 – Извршни и законодавни органи, финансијски и фискални послови и спољни послови, Извор финансирања 11 – Примања од иностраних задуживања, Програмска активност 0002 – Координација послова након елементарне и друге непогоде, апропријација економска класификација 484 – накнаде штете за повреду или штету насталу услед елементарних непогода или других природних узрока у износу од 6.000.000 динара.
	

