



На основу члана 12. став 2. тачка 18) Закона о одбрани („Службени гласник РС”, бр. 116/07, 88/09, 88/09 – др. закон и 104/09 – др. закон) и члана 42. став 1.
Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
	
УРЕДБУ
о критеријумима за распоређивање грађана 
и материјалних средстава за потребе одбране и попуне Војске Србије
"Службени гласник РС", број 75 од 20. октобра 2010.

	
	
Члан 1.
Овом уредбом прописују се критеријуми за распоређивање грађана и материјалних средстава за потребе одбране и попуне Војске Србије.
Члан 2.
Грађани и материјална средства распоређују се за потребе попуне Војске Србије и војних јединица и војних установа Министарства одбране и друге потребе одбране, у складу са законом.
Члан 3.
Грађани се распоређују на дужности у ратним јединицама Војске Србије и војним јединицама и војним установама Министарства одбране према војноевиденционим специјалностима, односно способности за вршење војне службе.
На дужности у цивилној заштити и у друге снаге одбране грађани распоређују се према њиховој здравственој способности, школској спреми, занимању, стручној оспособљености у Војсци Србије или цивилној служби и другим својствима потребним за успешно обављање тих дужности.
Члан 4.
У ратне јединице Војске Србије, војне јединице и војне установе Министарства одбране, цивилну заштиту и друге снаге одбране распоређују се грађани војни обвезници са најближе територије, односно чије је пребивалиште или место рада најближе мобилизацијском месту – зборишту ратне јединице, односно установе која се попуњава.
Изузетно од става 1. овог члана, ако се попуна не може извршити са најближе територије, ратне јединице Војске Србије, војне јединице и војне установе Министарства одбране, цивилна заштита и друге снаге одбране попуњавају се екстериторијално.
Војни обвезници припадници активне резерве распоређују се у команде, јединице и установе Војске Србије и војне јединице и војне установе Министарства одбране са којима су закључили уговор.
Војни обвезници припадници пасивне резерве распоређују се у команде, јединице и установе Војске Србије, војне јединице и војне установе Министарства одбране, државне органе, цивилну заштиту и друге снаге одбране.
Припадници пасивне резерве распоређују се, по правилу, по територијалном принципу.
Војни обвезници припадници активне резерве цивилне заштите распоређују се у складу са одредбама ове уредбе и посебним прописима којима је уређена област цивилне заштите.
Члан 5.
Војни обвезници распоређују се првенствено на дужности у Војску Србије, војне јединице и војне установе Министарства одбране и у јединице полиције.
Изузетно од одредбе става 1. овог члана, војни обвезници могу се распоредити и у јединице и органе цивилне заштите и друге снаге одбране, ако су ратне јединице Војске Србије, војне јединице и војне установе Министарства одбране и јединице полиције попуњене по формацији и ако за распоређивање на радна места по ратној систематизацији нема других лица оспособљених за обављање послова на тим радним местима.
Члан 6.
Војном обвезнику се утврђује један ратни распоред, којим му се одређује дужност на коју се јавља приликом мобилизације.
Грађанин који има материјалну обавезу одвојену од ратног распореда, у случају мобилизације, извршава материјалну обавезу, у складу са законом.
Члан 7.
Распоређивање војних обвезника врши се по следећем реду првенства:
1) у ратне команде, јединице и установе Војске Србије;
2) у војне јединице и војне установе Министарства одбране;
3) у Министарство унутрашњих послова;
4) у јединице и органе цивилне заштите;
5) у органе, јединице и службе осматрања, обавештавања и узбуњивања;
6) у државне органе, привредна друштва, друга правна лица и код предузетника који производе предмете, односно врше услуге од посебног значаја за одбрану земље.
Војним обвезницима који нису распоређени у складу са ставом 1. овог члана и другим грађанима који имају права и обавезе у одбрани земље, радна обавеза се утврђује у складу са законом којим се уређује војна, радна и материјална обавеза.
Члан 8.
Распоређивање војника у резерви за попуну Војске Србије и војних јединица и војних установа Министарства одбране врши се по следећим критеријумима:
1) у падобранске јединице распоређују се војници у резерви до 32 године живота, у диверзантске, речно-диверзантске, противтерористичке и извиђачко-ронилачке јединице распоређују се војници у резерви до 35 година живота;
2) у јединице копнене војске и ваздухопловства и противваздухопловне одбране распоређују се војници у резерви до 40 година живота;
3) у јединице територијалних снага и војне јединице и војне установе Министарства одбране могу се распоредити војници у резерви — мушкарци до 45, а жене — до 40 година живота.
На територији на којој нема довољан број војника у резерви до 35 година, у јединице се могу распоређивати и војници у резерви до 40 година живота.
У јединице из става 1. тач. 2) и 3) овог члана, на дужности возача моторних возила која су разврстана у неборбена возила и на дужности занатлија, у јединице санитета или на друге стручне дужности могу се распоређивати војници у резерви — мушкарци до 55, а жене — до 50 година живота, ако нема војника у резерви млађих годишта.
Члан 9.
Војни обвезници разврстани у пилотске, падобранске, диверзантске, речно-диверзантске, противтерористичке и извиђачко-ронилачке војноевиденционе специјалности распоређују се првенствено у Војску Србије.
Војни обвезници разврстани у ракетне, радарско-рачунарске, војнополицијске, извиђачке, криптообрађивачке, криптопланерске, криптолошке и телепринтерске војноевиденционе специјалности, радиофонисте, радиорелејне, радиоизвиђачке, телефонисте, возаче борбених возила и самоходних оруђа, возаче – послужиоце инжењеријских машина, нишанџије на борбеним возилима и нишанџије артиљеријских оруђа и механичаре свих војноевиденционих специјалности распоређују се на дужности одговарајућих војноевиденционих специјалности за које су обучени у јединицама одговарајућег рода, односно службе Војске Србије.
Члан 10.
Војни обвезници чланови посаде ваздухоплова и пловних објеката и возачи моторних возила распоређују се у јединице у које су распоређени ваздухоплови, пловни објекти и моторна возила за чије су управљање оспособљени.
Члан 11.
Ради попуне командних дужности у ратне команде, јединице и установе Војске Србије, резервни официри и резервни подофицири распоређују се по следећим критеријумима: на дужности командира одељења и вода – до 40 година живота, на дужности командира чете (батерије) и команданта батаљона (дивизиона) – до 45 година живота.
Члан 12.
У Министарство унутрашњих послова распоређују се лица из резервног састава, у складу са законом, по следећим критеријумима:
1) лица у радном односу, у својству овлашћених службених лица;
2) лица која су служила војни рок у Војној полицији, у извиђачким, граничним, падобранским, диверзантским и гардијским јединицама, ако нису распоређена на одговарајуће дужности у војнополицијским, диверзантским, извиђачким, ронилачким и падобранским јединицама Војске Србије;
3) лица обучена за поједине војноевиденционе специјалности које одговарају систематизацији специјализованих дужности у полицији, ако нису распоређена на одговарајуће дужности у Војсци Србије;
4) остала лица која нису распоређена у јединице Војске Србије.
Члан 13.
У јединице и органе цивилне заштите распоређују се нераспоређени војни обвезници, војни обвезници који су војни рок служили без оружја и лица у резервном саставу која су обавезу служења војног рока регулисала вршењем цивилне службе, и то – мушкарци до 60, а жене – до 50 година живота.
Изузетно од става 1. овог члана, у цивилну заштиту могу се распоређивати и други грађани који имају права и дужности као и специфична знања и способности за одбрану земље.
Члан 14.
У органе, јединице и службе осматрања, обавештавања и узбуњивања распоређују се војни обвезници који нису распоређени по одредбама члана 7. став 1. тач. 1) до 4) ове уредбе, војни обвезници који су војни рок служили без оружја, лица у резервном саставу која су обавезу служења војног рока регулисала вршењем цивилне службе и други грађани који имају права и дужности у одбрани земље.
Члан 15.
Државни органи, привредна друштва и друга правна лица која производе предмете, односно врше услуге од значаја за одбрану земље или су оспособљена за такву производњу попуњавају се првенствено лицима која су запослена у тим субјектима и која подлежу радној обавези.
Члан 16.
Распоређивање лица која не подлежу војној обавези и војних обвезника који немају ратни распоред за време ратног и ванредног стања врши се приликом њиховог јављања надлежном територијалном органу.
Лица која не подлежу војној обавези и војни обвезници који немају ратни распоред, односно добровољци распоређују се, према њиховим стручним и психофизичким способностима и према жељама, првенствено у јединице и органе цивилне заштите, органе, јединице и службе осматрања, обавештавања и узбуњивања и јединице радне обавезе, а могу се распоређивати и у ратне јединице Војске Србије.
Члан 17.
Распоређивање ствари и материјалних средстава врши се, у складу са законом којим се уређује војна, радна и материјална обавеза, тако да се обезбеди попуна првенствено команди и ратних јединица Војске Србије, војних јединица и војних установа Министарства одбране, а затим цивилне заштите и других снага одбране.
Распоређивање ствари и материјалних средстава за потребе јединица Војске Србије и војних јединица и војних установа Министарства одбране, цивилне заштите и других снага одбране врши се са најближе територије.
Попуном се обезбеђује максимално могућа типизација ствари и материјалних средстава за потребе јединица Војске Србије, војних јединица и војних установа Министарства одбране, цивилне заштите и других снага одбране.
Спајање материјалне обавезе и ратног распореда лица које је руковалац ствари и материјалних средстава врши се ако је за руковање стварима потребно посебно знање и оспособљеност.
Члан 18.
Распоређивање ствари и материјалних средстава као и пружање услуга од посебног значаја за одбрану земље врше се по следећем редоследу:
1) за попуну робних резерви предметима намењеним за потребе Војске Србије и других снага одбране у миру и рату, у складу са законом којим се уређују робне резерве;
2) за попуну Војске Србије предметима који се не могу набавити на тржишту или се не могу набавити у потребним количинама, а који су намењени за функционисање и развој у миру, односно за вођење борбених дејстава у рату;
3) за цивилну заштиту и друге снаге одбране, по реду првенства из члана 7. став 1. тач. 3) до 6) ове уредбе, распоређују се производи који се не могу набавити на тржишту у количинама потребним за одбрамбене припреме у миру или за извршавање задатака за време ратног и ванредног стања;
4) за потребе привредних друштава и других правних лица из чл. 62. и 63. закона којим се уређује одбрана, распоређују се сировине и репродукциони материјал неопходни за њихову производњу који се не могу набавити на тржишту у довољним количинама;
5) за исхрану, хигијену и друге основне животне потребе припадника Војске Србије у миру, односно становништва, Војске Србије и других снага одбране за време ратног и ванредног стања распоређују се производи којих нема на тржишту у довољним количинама.
Потребним количинама производа из става 1. овог члана сматрају се количине утврђене Планом одбране Републике Србије.
Члан 19.
Распоређивање војних обвезника у Војску Србије, војне јединице и војне установе Министарства одбране, цивилну заштиту и друге снаге одбране извршено до дана ступања на снагу ове уредбе ускладиће се са критеријумима из ове уредбе у року од шест месеци од дана њеног ступања на снагу.
Члан 20.
Даном ступања на снагу ове уредбе престаје да важи Уредба о критеријумима за распоређивање грађана и нормативима материјалних средстава за потребе попуне Војске Југославије и друге потребе одбране земље („Службени лист СРЈ”, број 52/94).
Члан 21.
Ова уредба ступа на снагу осмог дана од дана објављивања у „Службеном гласнику Републике Србије”.
	
05 број 110-7295/2010
У Београду, 14. октобра 2010. године
Влада
Први потпредседник Владе –
заменик председника Владе,
Ивица Дачић, с.р.
