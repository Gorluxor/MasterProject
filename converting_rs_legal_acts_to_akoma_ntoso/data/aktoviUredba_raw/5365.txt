


	
	Zakon

	


	
			На основу члана 3. став 2. Закона о обнови након елементарне и друге непогоде („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			УРЕДБУ
			о утврђивању Државног програма обнове у поступку хитне санације клизишта у граду Београду, делу територије градске општине Гроцка, насталoг услед дејства поплава у мају и јуну 2018. године
			"Службени гласник РС", број 66 од 29. августа 
			2018.
			Члан 1.
			Овом уредбом утврђује се Државни програм обнове у поступку хитне санације клизишта у граду Београду, делу територије градске општине Гроцка, насталoг услед дејства поплава у мају и јуну 2018. године.
			Члан 2.
			Државни програм обнове из члана 1. ове уредбе одштампан је уз ову уредбу и чини њен саставни део.
			Члан 3.
			Ова уредба ступа на снагу наредног дана од дана објављивања у „Службеном гласнику Републике Србије”.
			05 број 110-7860/2018
			У Београду, 28. августа 2018. године
			Влада
			Председник,
			Ана Брнабић, с.р.
			ДРЖАВНИ ПРОГРАМ ОБНОВЕ У ПОСТУПКУ ХИТНЕ САНАЦИЈЕ КЛИЗИШТА У ГРАДУ БЕОГРАДУ, ДЕЛУ ТЕРИТОРИЈЕ ГРАДСКЕ ОПШТИНЕ ГРОЦКА, НАСТАЛOГ УСЛЕД ДЕЈСТВА ПОПЛАВА У МАЈУ И ЈУНУ 2018. ГОДИНЕ
			1. Област у којој се спроводе мере и територија на којој се спроводе мере
			Државни програм обнове се односи на хитну санацију клизишта насталoг услед дејства поплава у мају и јуну 2018. године, у граду Београду, делу територије градске општине Гроцка – МЗ Винча, у складу са чланом 3. Закона о обнови након елементарне и друге непогоде („Службени гласник РС”, број 112/15 – у даљем тексту: Закон).
			Мере утврђене овим програмом спроводе се на територији града Београда, делу територије градске општине Гроцка – МЗ Винча, која је обухваћена Одлуком Владе о проглашењу елементарне непогоде („Службени гласник РС”, број 48/18) и Одлуком о допуни Одлуке о проглашењу елементарне непогоде („Службени гласник РС”, број 52/18).
			2. Анализа затеченог стања и настале штете и сагледавање могућих даљних штетних последица 
			На основу података добијених од надлежних органа града Београда, градске општине Гроцка и провере података на терену процењено је да је услед обилних падавина у мају и јуну 2018. године, на телу и у зони ножице комуналне депоније Винча, дошло до појаве пукотина и покретања (клизања) и слегања депонованог комуналног отпада површине око 20 хектара, дебљине клизног тела у просеку 20 m максимално и преко 40 m, дуж незаштићених и необезбеђених косина, који је затрпао део постојећих канала и ободних саобраћајница. Висина ожиљка клизишта је од 2–15 m. На телу депоније у покренутом делу уочавају се пукотине дужине неколико десетина метара које су секундарне и показатељ даљег наставка клизања депоније. 
			Покренути материјал комуналног отпада са депоније затрпао је ободне канале и тако онемогућио да се процедне воде из тела депоније дренирају. То је довело до формирања језера са процедном водом у зони бокова депоније. Самим тим, дренирање депоније је отежано, па се велика количина воде задржава у отпаду, повећавајући његову тежину, што додатно утиче на активност клизишта. 
			До сепаратора, као главног рецепијента за прикупљање процедних вода се не може доћи, јер је затрпан. Зато се отпадне воде из тела депоније сада неконтролисано процеђују низ падину ка Ошљанској бари и реци Дунав. 
			Како депонија не поседује дегазационе бунаре, због пукотина у телу депоније у ваздуху се осећа присуство метана, које може довести до појаве нових пожара већих размера. Поређењем геодетских снимака из октобра 2017, јануара 2018, маја и јуна 2018. године, снимљених за потребе реализације Пројекта за грађевинску дозволу за санацију клизишта депоније и стабилизацију дела депоније Винча, установљено је да се депонија померила за нових 20–30 m, што указује да је клизиште активно. 
			У циљу праћења стања на клизишту, у периоду од јануара 2018. године до данас вршена је појачана контрола стања, о чему постоји и фотодокументација. На основу тога може се констатовати да клизиште и даље активно ради и да се помера константно у правцу ка Ошљанској бари и реци Дунав. Последњим већим падавинама крајем месеца јуна 2018. године, дошло је до још израженијег клизања депонованог комуналног отпада, које по слободној процени износи око 5 m у наведеном периоду, и ако настави са овом динамиком клизања угрозиће локацију на којој је планирана изградња постројења за пречишћавање процедних и атмосферских вода (ППОВ), а која се налази иза будуће потпорне грађевине, чија локација је на садашњем положају врха клизног тела. Описано стање клизишта представља велику опасност, јер би нагло и неконтролисано откидање од тела депоније довело до праве еколошке катастрофе. Треба истаћи да река Дунав представља еколошки коридор од међународног значаја и мора бити заштићен од свих могућих загађења.
			3. Мере које треба предузети
			Мере које треба предузети ради санације клизишта дефинисане овим државним програмом јесу: 
			1) стабилизација ножичног дела депоније израдом одговарајуће потпорне конструкције;
			2) ублажавање нагиба радних косина почевши од ножице депоније;
			3) израда нових дренажних система за прихват процедних вода из тела депоније и њихово контролисано одвођење до таложника и постројења за пречишћавање отпадних вода.
			За наведене мере потребно је извршити претходне и припремне радове и активности на изради техничке документације за радове на санацији клизишта, у складу са чланом 143. Закона о планирању и изградњи („Службени гласник РС”, бр. 72/09, 81/09 − исправка, 64/10 − УС, 24/11, 121/12, 42/13 − УС, 50/13 − УС, 98/13 − УС, 132/14 и 145/14), као и добијање решење о одобрењу за извођење радова у случају санације клизишта у складу са наведеним чланом Закона.
			4. Начин и обим спровођења мера и критеријуми за спровођење мера
			Град Београд поред мера из тачке 3. овог програма на санацији клизишта, спроводи поступак јавне набавке, избор најповољнијег понуђача, закључује уговор о извођењу радова, врши стручни надзор и врши плаћање извођачу радова.
			5. Редослед спровођења мера
			Приоритет и обим извођења радова на санацији клизишта утврђује се техничком документацијом. 
			6. Рокови за спровођење мера
			Рок за спровођење мера и активности на санацији клизишта је 31. август 2019. године. У случају да поједини радови не буду завршени у горе наведеном року, због недостатка финансијсих средстава или неких других објективних и оправданих разлога, исти се могу реализовати, уз сагласност Канцеларије за управљање јавним улагањима, и после овог рока. 
			7. Органи државне управе надлежни за координацију, односно носиоци спровођења појединих мера и активности
			Канцеларија за управљање јавним улагањима надлежна је за координацију активности на реализацији овог државног програма обнове у поступку санације клизишта.
			Носилац спровођења мера и активности из овог државног програма обнове је град Београд, на начин описан у одељку 4. овог државног програма обнове у поступку санације клизишта. 
			8. Процена потребних финансијских средстава и извор финансирања
			Средства за спровођење ове уредбе у износу од 282.000.000,00 динара обезбедиће се из буџета града Београда за 2018. годину („Службени лист града Београда”, бр. 95/17 и 64/18), Пројекат „Санирање клизишта на депонији Винча”, шифра пројекта 04011062, функција 510 – управљање отпадом, економска класификација 511399 – капитално одржавање осталих објеката, извор финасирања 09 – приход од продаје нефинансијске имовине, од чега 273.967.100,00 је намењено за спровођење мера и активности у 2018. години, а 8.032.900,00 спровођење мера и активности у 2019. години.
	

