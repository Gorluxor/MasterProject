


	
	Zakon


	
			На основу члана 6. став 2, а у вези са чланом 22. Закона о Централном регистру становништва („Службени гласник РС”, број 17/19) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси 
			УРЕДБУ
			о начину преузимања, размене података, приступа и заштите података садржаних у Централном регистру становништва, као и другим техничким питањима од значаја за вођење Централног регистра становништва
			"Службени гласник РС", број 68 од 25. септембра 
			2019.
			ГЛАВА I
			ПРЕДМЕТ УРЕЂИВАЊА
			Члан 1.
			Овом уредбом ближе се уређује начин преузимања, размена података, приступ и заштита података садржаних у Централном регистру становништва (у даљем тексту: Централни регистар), као и друга техничка питања од значаја за вођење Централног регистра.
			ГЛАВА II
			УСПОСТАВЉАЊЕ ЦЕНТРАЛНОГ РЕГИСТРА
			Фазе иницијалног преноса података у Централни регистар 
			Члан 2.
			У првој фази у Централни регистар преносе се следећи подаци: лично име, пол, датум, место, општина/град рођења, место и држава ако је лице рођено у иностранству.
			Пренос података из става 1. овог члана врши се по јединственом матичном броју грађана за категорије држављана Републике Србије, односно евиденцијском броју странца за категорије странаца.
			У другој фази пренеће се остали подаци, у складу са Законом о Централном регистру становништва (у даљем тексту: Закон).
			Тим за успостављање Централног регистра
			Члан 3.
			Преносом података из члана 2. ове уредбе управља Тим за успостављање Централног регистра (у даљем тексту: Тим), који чине представници министарства надлежног за послове управе (у даљем тексту: Министарство) и службе Владе надлежне за пројектовање, усклађивање, развој и функционисање система електронске управе (у даљем тексту: Служба Владе) и овлашћена лица изворног органа.
			Министар надлежан за послове управе (у даљем тексту: Министар) решењем именује председника и чланове Тима.
			Председник Тима из става 1. овог члана координира и усмерава вршење овлашћења у складу са овом уредбом и најмање једном у 15 дана у фази иницијалног преноса података из изворних службених евиденција, доставља Министарству извештај о спровођењу активности преноса података у Централни регистар.
			Овлашћења Тима
			Члан 4.
			Тим из члана 3. ове уредбе овлашћен је за:
			1) организовање, планирање и спровођење активности у поступку иницијалног преноса података у Централни регистар;
			2) координацију дизајна, имплементацију и тестирање комплетног поступка иницијалног преноса података;
			3) идентификовање грешака и прослеђивање надлежним органима ради исправке података;
			4) верификацију података, пре окончања иницијалног преноса података у Централни регистар и друге послове у складу са Законом.
			У случају проблема који онемогућавају или значајно ометају иницијални пренос података председник Тима за успостављање Централног регистра у најкраћем року, обавештава Службу Владе и Министарство о природи проблема.
			Извештај о завршеном поступку иницијалног преноса података
			Члан 5.
			Тим писаним путем потврђује да је завршен пренос података неопходних за успостављање Централног регистра и сачињава коначан извештај о завршеном поступку преноса података, који се доставља Министарству.
			ГЛАВА III
			ВОЂЕЊЕ И НАЧИН КОРИШЋЕЊА ПОДАТАКА ИЗ ЦЕНТРАЛНОГ РЕГИСТРА НАКОН ЊЕГОВОГ УСПОСТАВЉАЊА
			Начин преноса података из изворних службених евиденција 
			Члан 6.
			Изворни орган дужан је да податке из члана 2. ове уредбе учини доступним преко Сервисне магистрале органа ради преноса у Централни регистар у изворном облику.
			Служба Владе обезбеђује изворном органу упис података у Централни регистар у складу са законом којим се уређује електронска управа.
			Изворни орган дужан је да именује лице задужено за надгледање и подршку обезбеђивању несметаног рада система за размену порука и комуникацију са Централним регистром у техничком смислу. 
			Ажурирање података у Централном регистру
			Члан 7.
			Изворни орган без одлагања преко електронских сервиса преноси у Централни регистар сваку промену у изворној евиденцији. 
			Органи који воде изворну евиденцију пре почетка електронске размене података, размењују средства за аутентикацију којима се омогућава приступ подацима, као и друге параметре неопходне за успостављање везе у складу са прописима којима се уређује информациона безбедност. 
			Послови Службе Владе
			Члан 8.
			Служба Владе обавља послове техничке подршке у вођењу Централног регистра и друге послове, у складу са Законом.
			Прекид рада електронских сервиса
			Члан 9.
			У случају планираног прекида рада електронских сервиса због одржавања и унапређења сервиса, односно непланираног прекида рада електронских сервиса због више силе, кварова који ометају несметано функционисање електронских сервиса и слично, изворни органи, у најкраћем року, обавештавају Службу Владе о природи проблема и планираном термину поновног успостављања електронских сервиса.
			У случају планираног прекида рада Централног регистра из разлога наведених у ставу 1. овог члана, Служба Владе обавештава Министарство, након чега Министарство обавештава пријемне и изворне органе.
			Промене структуре података и електронских сервиса
			Члан 10.
			У случају промене у структури података или начину рада електронских сервиса, изворни орган благовремено, а у складу са прописима којима се уређује електронска управа, о томе обавештава Службу Владе.
			Преузимање података из Централног регистра
			Члан 11.
			Органи са листе пријемних органа, преузимају податке из Централног регистра у складу са прописом којим се уређује начин на који органи врше увид, прибављају, обрађују и уступају, односно достављају податке о чињеницама о којима се води службена евиденција из регистара у електронском облику.
			Пријемни орган преузима податке из Централног регистра у софтверско решење коришћењем електронских сервиса доступних на Сервисној магистрали органа или на други безбедан начин преко Јединствене информационо-комуникационе мреже електронске управе.
			Ако пријемни орган нема техничких услова за преузимање података из Централног регистра на начин из става 2. овог члана, преузимање података врши се преко Система за размену података.
			Начин увида лица у податке из Централног регистра и подношења захтева за исправку
			Члан 12.
			Лице чији се подаци воде у Централном регистру врши увид у податке по правилу електронским путем преко Портала еУправа пријавом на систем шемом електронске идентификације средњег нивоа поузданости.
			Захтев за исправку уочених нетачних података у Централном регистру лице подноси по правилу на електронском обрасцу који садржи: лично име, јединствени матични број грађана/евиденцијски број странца, пребивалиште, односно боравиште, сврху поднеска и податак који се сматра нетачним.
			Увид у податке и захтев за исправку уочених нетачних података у Централном регистру лице може поднети и у папирном облику, у складу са прописом којим се уређује општи управни поступак.
			О предузетим мерама за отклањање уочених неправилности лице добија обавештење на Порталу еУправа, односно у писаном облику уколико је захтев поднет писаним путем.
			Након спроведеног поступка у којем је утврђена неправилност изворни орган дужан је да у најкраћем року изврши исправку података и учини их доступним ради преноса у Централни регистар.
			Заштита података из Централног регистра
			Члан 13.
			Циљеви заштите података из Централног регистра су:
			1) очување поверљивости података, чиме се онемогућава неауторизован увид и коришћење података из информационог система Централног регистра;
			2) заштита интегритета података, чиме се онемогућава измена података и гарантује аутентичност података;
			3) очување расположивости података, чиме се омогућава реконструкција података у случају њиховог намерног или ненамерног оштећења.
			Заштита из става 1. овог члана обезбеђује се кроз заштиту приступа рачунарској опреми и мрежи, која се реализује на мрежном нивоу кроз специјализоване хардверске компоненте и уз употребу протокола заштите, као и кроз заштиту приступа подацима у складу са прописима којима се уређује електронска управа и информациона безбедност.
			ГЛАВА IV
			ПРЕЛАЗНА И ЗАВРШНА ОДРЕДБА
			Припрема података
			Члан 14.
			Изворни органи су дужни да обезбеде податке из изворних евиденција и инфраструктуру, односно софтверско решење за несметани рад Централног регистра у складу са Законом и учине их доступним Тиму ради преноса података у Централни регистар, најкасније 90 дана пре почетка примене Закона. 
			Ступање на снагу уредбе
			Члан 15.
			Ова уредба ступа на снагу осмог дана од дана објављивања у „Службеном гласнику Републике Србије”, а одредбе чл. 6–12. ове уредбе примењују се од 1. септембра 2020. године.
			05 број 110-9250/2019
			У Београду, 23. септембра 2019. године
			Влада
			Председник,
			Ана Брнабић, с.р.
	

