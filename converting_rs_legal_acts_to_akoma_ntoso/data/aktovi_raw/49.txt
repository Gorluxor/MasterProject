


	
	Zakon


	
				
				ЗАКОН
				о заштити узбуњивача
				"Службени 
				гласник РС", број 128 од 26. новембра 2014.
				
				Глава I. 
				УВОДНЕ ОДРЕДБЕ
				Предмет закона
				Члан 1.
				Овим законом уређује се узбуњивање, поступак узбуњивања, права узбуњивача, обавеза државних и других органа и организација и правних и физичких лица у вези са узбуњивањем, као и друга питања од значаја за узбуњивање и заштиту узбуњивача.
				Значење израза
				Члан 2.
				У смислу овог закона, поједини изрази имају следеће значење:
				1) „узбуњивање” је откривање информације о кршењу прописа, кршењу људских права, вршењу јавног овлашћења противно сврси због које је поверено, опасности по живот, јавно здравље, безбедност, животну средину, као и ради спречавања штете великих размера;
				2) „узбуњивач” је физичко лице које изврши узбуњивање у вези са својим радним ангажовањем, поступком запошљавања, коришћењем услуга државних и других органа, носилаца јавних овлашћења или јавних служби, пословном сарадњом и правом власништва на привредном друштву;
				3) „послодавац” је орган Републике Србије, територијалне аутономије или јединице локалне самоуправе, носилац јавних овлашћења или јавна служба, правно лице или предузетник који радно ангажује једно или више лица; 
				4) „одговорно лице” је лице коме су у правном лицу поверени одређени послови који се односе на управљање, пословање или процес рада, као и лице које у државном органу, органу територијалне аутономије и јединице локалне самоуправе врши одређене дужности; 
				5) „радно ангажовање” је радни однос, рад ван радног односа, волонтирање, вршење функције, као и сваки други фактички рад за послодавца;
				6) „овлашћени орган” је орган Републике Србије, територијалне аутономије или јединице локалне самоуправе или носилац јавних овлашћења надлежан да поступа по информацији којом се врши узбуњивање, у складу са законом;
				7) „штетна радња” је свако чињење или нечињење у вези са узбуњивањем којим се узбуњивачу или лицу које има право на заштиту као узбуњивач угрожава или повређује право, односно којим се та лица стављају у неповољнији положај. 
				Глава II. 
				ОПШТЕ ОДРЕДБЕ О УЗБУЊИВАЊУ И ПРАВУ НА ЗАШТИТУ 
				Забрана спречавања узбуњивања
				Члан 3.
				Забрањено је спречавање узбуњивања.
				Одредба општег акта или појединачног акта којом се спречава узбуњивање је ништава. 
				Забрана предузимања штетне радње
				Члан 4.
				Забрањено је предузимање штетне радње.
				Право на заштиту узбуњивача
				Члан 5. 
				Узбуњивач има право на заштиту, у складу са законом, ако:
				1) изврши узбуњивање код послодавца, овлашћеног органа или јавности на начин прописан законом;
				2) открије информацију из члана 2. тачка 1) овог закона (у даљем тексту: информација) у року од једне године од дана сазнања за извршену радњу због које врши узбуњивање, а најкасније у року од десет година од дана извршења те радње;
				3) би у тренутку узбуњивања, на основу расположивих података, у истинитост информације, поверовало лице са просечним знањем и искуством као и узбуњивач.
				Заштита повезаних лица
				Члан 6.
				Повезано лице има право на заштиту као узбуњивач ако учини вероватним да је према њему предузета штетна радња због повезаности са узбуњивачем.
				Право на заштиту због погрешног означавања узбуњивача
				Члан 7.
				Право на заштиту као узбуњивач, има лице које учини вероватним да је према њему предузета штетна радња, ако је лице које је предузело штетну радњу, погрешно сматрало да је то лице узбуњивач, односно повезано лице. 
				Заштита лица у вршењу службене дужности
				Члан 8.
				Лице које је у вршењу службене дужности доставило информацију има право на заштиту као узбуњивач ако учини вероватним да је према њему предузета штетна радња због достављања информације. 
				Право на заштиту због тражења информације
				Члан 9.
				Лице које тражи податке у вези са информацијом, има право на заштиту као узбуњивач, ако учини вероватним да је према њему предузета штетна радња због тражења тих података.
				Заштита података о личности узбуњивача
				Члан 10.
				Лице које је овлашћено за пријем информације дужно је да, штити податке о личности узбуњивача, односно податке на основу којих се може открити идентитет узбуњивача, осим ако се узбуњивач не сагласи са откривањем тих података, a у складу са законом који уређује заштиту података о личности.
				Свако лице које сазна податке из става 1. овог члана, дужно је да штити те податке.
				Лице овлашћено за пријем информације дужно је да приликом пријема информације, обавести узбуњивача да његов идентитет може бити откривен надлежном органу, ако без откривања идентитета узбуњивача не би било могуће поступање тог органа, као и да га обавести о мерама заштите учесника у кривичном поступку. 
				Ако је у току поступка неопходно да се открије идентитет узбуњивача, лице овлашћено за пријем информације дужно је да о томе, пре откривања идентитета, обавести узбуњивача.
				Подаци из става 1. овог члана не смеју се саопштити лицу на које се указује у информацији, ако посебним законом није другачије прописано.
				Забрана злоупотребе узбуњивања
				Члан 11.
				Забрањена је злоупотреба узбуњивања.
				Злоупотребу узбуњивања врши лице које:
				1) достави информацију за коју је знало да није истинита; 
				2) поред захтева за поступање у вези са информацијом којом се врши узбуњивање тражи противправну корист.
				Глава III.
				ПОСТУПАК
				а) Опште одредбе
				Врсте узбуњивања
				Члан 12.
				Узбуњивање може бити унутрашње, спољашње или узбуњивање јавности.
				Унутрашње узбуњивање је откривање информације послодавцу.
				Спољашње узбуњивање је откривање информације овлашћеном органу.
				Узбуњивање јавности је откривање информације средствима јавног информисања, путем интернета, на јавним скуповима или на други начин којим се обавештење може учинити доступним јавности. 
				Садржина информације
				Члан 13.
				Информација садржи податке о кршењу прописа, кршењу људских права, вршењу јавног овлашћења противно сврси због које је поверено, опасности по живот, јавно здравље, безбедност, животну средину, као и податке ради спречавања штете великих размера. 
				Информација може да садржи потпис узбуњивача и податке о узбуњивачу. 
				Послодавац и овлашћени орган дужни су да поступају и по анонимним обавештењима у вези са информацијом, у оквиру својих овлашћења.
				б) Унутрашње узбуњивање
				Обавезе послодавца
				Члан 14.
				Послодавац је дужан да, у оквиру својих овлашћења, предузме мере ради отклањања утврђених неправилности у вези са информацијом. 
				Послодавац је дужан да, у оквиру својих овлашћења, заштити узбуњивача од штетне радње, као и да предузме неoпходне мере ради обустављања штетне радње и отклањања последица штетне радње. 
				Послодавац не сме предузимати мере у циљу откривања идентитета анонимног узбуњивача.
				Послодавац је дужан да свим радно ангажованим лицима достави писмено обавештење о правима из овог закона.
				Послодавац је дужан да одреди лице овлашћено за пријем информације и вођење поступка у вези са узбуњивањем.
				Поступак
				Члан 15.
				Поступак унутрашњег узбуњивања започиње достављањем информације послодавцу.
				Послодавац је дужан да поступи по информацији без одлагања, а најкасније у року од 15 дана од дана пријема информације.
				Послодавац је дужан да обавести узбуњивача о исходу поступка по његовом окончању, у року од 15 дана од дана окончања поступка из става 1. овог члана. 
				Послодавац је дужан да, на захтев узбуњивача, пружи обавештења узбуњивачу о току и радњама предузетим у поступку, као и да омогући узбуњивачу да изврши увид у списе предмета и да присуствује радњама у поступку.
				Општи акт послодавца
				Члан 16.
				Послодавац који има више од десет запослених дужан је да општим актом уреди поступак унутрашњег узбуњивања.
				Послодавац је дужан да на видном месту, доступном сваком радно ангажованом лицу, као и на интернет страници послодавца ако постоје техничке могућности, истакне општи акт из става 1. овог члана.
				Одредбе општег акта о поступку унутрашњег узбуњивања морају бити у складу са овим законом и подзаконским актом из члана 17. овог закона.
				Одредбама општег акта из става 1. овог члана не може се умањити обим права или ускратити неко право узбуњивачу из овог закона.
				Одредбе општег акта из става 1. овог члана које нису у складу са овим законом и прописима донетим на основу овог закона, ништаве су. 
				Подзаконски акт министра
				Члан 17.
				Министар надлежан за послове правосуђа доноси акт којим се ближе уређује начин унутрашњег узбуњивања, начин одређивања овлашћеног лица код послодавца, као и друга питања од значаја за унутрашње узбуњивање код послодавца који има више од десет запослених.
				в) Спољашње узбуњивање
				Члан 18.
				Поступак спољашњег узбуњивања започиње достављањем информације овлашћеном органу.
				Ако се узбуњивање односи на лица радно ангажована у овлашћеном органу, узбуњивач ће се обратити руководиоцу тог органа, а ако се узбуњивање односи на руководиоца овлашћеног органа, узбуњивач ће се обратити руководиоцу непосредно надређеног органа.
				Овлашћени орган је дужан да поступи по информацији из става 1. овог члана у року од 15 дана од дана пријема информације.
				Ако орган коме је достављена информација није надлежан за поступање у вези са узбуњивањем, проследиће информацију надлежном органу у року од 15 дана од дана пријема и о томе истовремено обавестити узбуњивача. 
				Надлежни орган из става 4. овог члана дужан је да примењује мере заштите које је узбуњивачу обезбедио орган који му је обавештење уступио. 
				Ако узбуњивач није дао сагласност да се његов идентитет открије, овлашћени орган који је примио обавештење од узбуњивача, а није надлежан за поступање, дужан је да пре прослеђивања тог обавештења надлежном органу претходно затражи сагласност узбуњивача, ако законом није прописано другачије.
				Овлашћени орган је дужан да, на захтев узбуњивача пружи обавештења узбуњивачу о току и радњама предузетим у поступку, као и да омогући узбуњивачу да изврши увид у списе предмета и да присуствује радњама у поступку, у складу са законом.
				Овлашћени орган је дужан да обавести узбуњивача о исходу поступка из става 1. овог члана по његовом окончању, у складу са законом. 
				г) Узбуњивање јавности
				Члан 19.
				Јавност се може узбунити, без претходног обавештавања послодавца или овлашћеног органа у случају непосредне опасности по живот, јавно здравље, безбедност, животну средину, од настанка штете великих размера, односно ако постоји непосредна опасност од уништења доказа. 
				Приликом узбуњивања јавности узбуњивач је дужан да поштује претпоставку невиности окривљеног, право на заштиту података о личности, као и да не угрожава вођење судског поступка. 
				д) Поступање са тајним подацима
				Узбуњивање ако су у информацији садржани тајни подаци
				Члан 20.
				Информација може да садржи тајне податке.
				Под тајним подацима из става 1. овог члана сматрају се подаци који су у складу са прописима о тајности података претходно означени као тајни. 
				Ако су у информацији садржани тајни подаци, узбуњивач је дужан да се прво обрати послодавцу, а ако се информација односи на лице које је овлашћено да поступа по информацији, информација се подноси руководиоцу послодавца.
				У случају да послодавац није у року од 15 дана поступио по информацији у којој су садржани тајни подаци, односно ако није одговорио или није предузео одговарајуће мере из своје надлежности, узбуњивач се може обратити овлашћеном органу.
				Изузетно од става 3. овог члана, у случају да се информација односи на руководиоца послодавца, информација се подноси овлашћеном органу.
				Ако су у информацији садржани тајни подаци, узбуњивач не може узбунити јавност, ако законом није другачије одређено.
				Ако су у информацији садржани тајни подаци, узбуњивач и друга лица су дужни да се придржавају општих и посебних мера заштите тајних података прописаних законом који уређује тајност података.
				Глава IV.
				ЗАШТИТА УЗБУЊИВАЧА И НАКНАДА ШТЕТЕ
				Забрана стављања узбуњивача у неповољнији положај
				Члан 21.
				Послодавац не сме чињењем или нечињењем да стави узбуњивача у неповољнији положај у вези са узбуњивањем, а нарочито ако се неповољнији положај односи на:
				1) запошљавање;
				2) стицање својства приправника или волонтера;
				3) рад ван радног односа;
				4) образовање, оспособљавање или стручно усавршавање;
				5) напредовање на послу, оцењивање, стицање или губитак звања;
				6) дисциплинске мере и казне;
				7) услове рада; 
				8) престанак радног односа;
				9) зараду и друге накнаде из радног односа;
				10) учешће у добити послодавца;
				11) исплату награде и отпремнине;
				12) распоређивање или премештај на друго радно место;
				13) непредузимање мера ради заштите због узнемиравања од стране других лица;
				14) упућивање на обавезне здравствене прегледе или упућивање на прегледе ради оцене радне способности.
				Одредбе општег акта којима се узбуњивачу ускраћује или повређује право, односно којима се ова лица стављају у неповољнији положај у вези са узбуњивањем, ништаве су.
				Накнада штете због узбуњивања
				Члан 22.
				У случајевима наношења штете због узбуњивања, узбуњивач има право на накнаду штете, у складу са законом који уређује облигационе односе.
				Судска заштита узбуњивача
				Члан 23.
				Узбуњивач према коме је предузета штетна радња у вези са узбуњивањем има право на судску заштиту.
				Судска заштита се остварује подношењем тужбе за заштиту у вези са узбуњивањем надлежном суду, у року од шест месеци од дана сазнања за предузету штетну радњу, односно три године од дана када је штетна радња предузета.
				У поступку судске заштите надлежан је виши суд према месту предузимања штетне радње или према месту пребивалишта тужиоца.
				Поступак за судску заштиту у вези са узбуњивањем је хитан.
				У поступку за судску заштиту у вези са узбуњивањем дозвољена је ревизија. 
				У поступку за судску заштиту у вези са узбуњивањем сходно се примењују одредбе закона о парничном поступку које уређују поступак у радним споровима, ако овим законом није другачије одређено.
				Састав суда
				Члан 24.
				У парничном поступку по тужби у вези са узбуњивањем у првом степену суди судија појединац, а у другом степену веће састављено од троје судија.
				Поседовање посебних знања у вези са узбуњивањем
				Члан 25.
				Судија који поступа по тужби у вези са узбуњивањем или у посебним поступцима из члана 27. овог закона мора бити лице које је стекло посебна знања у вези са заштитом узбуњивача.
				Стицање посебних знања и стручно усавршавање лица која поступају у вези са заштитом узбуњивача спроводи Правосудна академија, у сарадњи са министарством надлежним за послове правосуђа. 
				Програм стицања посебних знања у вези са заштитом узбуњивача прописује се актом министра надлежног за послове правосуђа.
				Садржина тужбе
				Члан 26.
				Тужбом за заштиту у вези са узбуњивањем може се тражити:
				1) утврђење да је према узбуњивачу предузета штетна радња; 
				2) забрана вршења и понављања штетне радње;
				3) уклањање последица штетне радње;
				4) накнада материјалне и нематеријалне штете;
				5) објављивање пресуде донете по тужби поднетој из разлога предвиђених у тач. 1) до 4) овог става у средствима јавног информисања, о трошку туженог.
				Тужбом из става 1. овог члана не може се побијати законитост појединачног акта послодавца којим је решавано о правима, обавезама и одговорностима запосленог по основу рада.
				Права узбуњивача у посебним поступцима
				Члан 27.
				У тужби за оцену законитости појединачног акта послодавца којим је решавано о правима, обавезама и одговорности узбуњивача по основу рада, по посебним прописима, узбуњивач може истаћи навод да појединачни акт послодавца представља штетну радњу у вези са узбуњивањем.
				Навод из става 1. овог члана може се истаћи у тужби или на припремном рочишту, а после тога само ако подносилац навода учини вероватним да без своје кривице није могао да раније изнесе тај навод.
				У посебном поступку суд оцењује основаност навода да појединачни акт послодавца представља штетну радњу у вези са узбуњивањем, у складу са овим законом. 
				Упознавање странака са правом да реше спор путем посредовања
				Члан 28.
				Суд пред којим се води поступак за заштиту у вези са узбуњивањем дужан је да на припремном рочишту, односно првом рочишту за главну расправу, укаже странкама на могућност за вансудско решавање спора путем посредовања или на други споразуман начин.
				Терет доказивања 
				Члан 29.
				Ако је у току поступка тужилац учинио вероватним да је према њему предузета штетна радња у вези са узбуњивањем, на туженом је терет доказивања да штетна радња није у узрочној вези са узбуњивањем.
				Истражно начело
				Члан 30.
				У поступку за заштиту у вези са узбуњивањем суд може утврђивати чињенице и када оне међу странкама нису спорне, а може и самостално истраживати чињенице које ни једна странка није изнела у поступку, ако оцени да је то од значаја за исход поступка.
				Изостанак туженог
				Члан 31.
				Ако тужени не дође на рочиште за главну расправу, а уредно је позван, суд може да одржи рочиште и без присуства туженог, као и да одлучи на основу утврђеног чињеничног стања на рочишту.
				Привремене мере и надлежност
				Члан 32.
				У поступку заштите у вези са узбуњивањем или у поступку из члана 27. овог закона суд који води поступак може одредити привремену меру у складу са законом којим се уређује извршење и обезбеђење.
				Предлог за одређивање привремене мере може се поднети пре покретања судског поступка, за време трајања судског поступка као и по окончању судског поступка, све док извршење не буде спроведено.
				У току поступка суд може и по службеној дужности да одреди привремену меру.
				Привремена мера пре покретања судског поступка
				Члан 33.
				Суд надлежан за поступање по тужби за заштиту у вези са узбуњивањем, надлежан је да одлучује и о предлогу за одређивање привремене мере који је поднет пре покретања судског поступка.
				Приликом одређивања привремене мере из става 1. овог члана суд ће одредити и рок у коме се мора поднети тужба пред надлежним судом водећи рачуна о роковима одређеним посебним прописима за подношење тужбе.
				Предлог за одређивање привремене мере
				Члан 34.
				Предлогом за одређивање привремене мере може се захтевати да суд одложи правно дејство акта, забрани вршење штетне радње, као и да наложи отклањање последице проузроковане штетном радњом.
				О предлогу за одређивање привремене мере суд ће одлучити у року од осам дана од дана пријема предлога.
				Жалба против одлуке о одређивању привремене мере
				Члан 35.
				Против одлуке о одређивању привремене мере није дозвољена посебна жалба.
				Надзор над спровођењем закона
				Члан 36.
				Надзор над спровођењем овог закона врше инспекција рада, односно управна инспекција, у складу са законима који уређују њихова овлашћења.
				Глава V.
				КАЗНЕНЕ ОДРЕДБЕ
				Прекршаји
				Члан 37.
				Новчаном казном од 50.000 до 500.000 динара казниће се за прекршај послодавац – правно лице које има више од десет запослених ако:
				1) не донесе општи акт о поступку унутрашњег узбуњивања (члан 16. став 1);
				2) општи акт којим се уређује поступак унутрашњег узбуњивања не истакне на видном месту доступном сваком радно ангажованом лицу (члан 16. став 2).
				За прекршај из става 1. овог члана новчаном казном од 10.000 до 100.000 динара казниће се одговорно лице у правном лицу, државном органу, органу територијалне аутономије или јединице локалне самоуправе.
				За прекршај из става 1. овог члана новчаном казном од 20.000 до 200.000 динара казниће се предузетник код кога је радно ангажовано више од десет запослених.
				Члан 38.
				Новчаном казном од 50.000 до 500.000 динара казниће се за прекршај послодавац – правно лице ако:
				1) узбуњивача не заштити од штетне радње или не предузме неопходне мере ради обустављања штетне радње и отклањања последица штетне радње, у оквиру својих овлашћења (члан 14. став 2);
				2) свим радно ангажованим лицима не достави писмено обавештење о правима из овог закона (члан 14. став 4);
				3) не одреди лице овлашћено за пријем информације и вођење поступка у вези са узбуњивањем (члан 14. став 5);
				4) ако у прописаном року не поступи по информацији (члан 15. став 2);
				5) ако у прописаном року не обавести узбуњивача о исходу поступка у складу са законом (члан 15. став 3);
				6) ако узбуњивачу, на његов захтев, не пружи обавештења о току и радњама преузетим у поступку или ако не омогући узбуњивачу да изврши увид у списе предмета и да присуствује радњама у поступку у складу са законом (члан 15. став 4).
				За прекршај из става 1. овог члана новчаном казном од 10.000 до 100.000 динара казниће се одговорно лице у правном лицу, државном органу, органу територијалне аутономије или јединице локалне самоуправе.
				За прекршај из става 1. овог члана новчаном казном од 20.000 до 200.000 динара казниће се предузетник.
				Глава VI.
				ПРЕЛАЗНЕ И ЗАВРШНЕ ОДРЕДБЕ
				Рок за доношење подзаконског акта
				Члан 39.
				Подзаконски акт из члана 17. и члана 25. став 3. овог закона донеће се у року од три месеца од дана ступања на снагу овог закона. 
				Послодавци су дужни да донесу општи акт из члана 16. став 1. овог закона, у року од једне године од дана ступања на снагу овог закона.
				Ступање закона на снагу
				Члан 40.
				Овај закон ступа на снагу осмог дана од дана објављивања у „Службеном гласнику Републике Србије”, а примењује се по истеку шест месеци од дана ступања на снагу. 
	

