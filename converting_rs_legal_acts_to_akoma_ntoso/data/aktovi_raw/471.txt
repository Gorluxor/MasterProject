


	
	Zakon


	
		Редакцијски пречишћен текст
	
	
	
	
	На основу чл. 160. и 208. Закона о пензијском и инвалидском осигурању („Службени гласник РС”, бр. 34/03, 64/04 – УС, 84/04 – др. закон, 85/05, 101/05 – др. закон, 63/06 – УС, 5/09, 107/09 и 101/10) и члана 14. Статута Републичког фонда за пензијско и инвалидско осигурање („Службени гласник РС”, бр. 31/08 и 37/08 – исправка), 
	
	Управни одбор Републичког фонда за пензијско и инвалидско осигурање, на седници од 20. априла 2011. године, донео је
	
	
	ОДЛУКУ
	о утврђивању и наплати потраживања и отписивању доспелих ненаплативих потраживања од корисника права
	
	"Службени гласник РС", бр. 30 од 6. маја 2011, 
	47 од 8. маја 2012.
	
	
	I. ОСНОВНЕ ОДРЕДБЕ
	
	Члан 1.
	Овом одлуком уређује се начин утврђивања потраживања Републичког фонда за пензијско и инвалидско осигурање (у даљем тексту: Фонд) насталих по основу незаконито и неправилно извршених исплата пензија и новчаних накнада из пензијског и инвалидског осигурања од корисника права, односно другог лица (у даљем тексту: дужник), као и начин наплате потраживања.
	Овом одлуком утврђују се и услови и начин отписивања доспелих ненаплативих потраживања од дужника. 
	
	
	II. УТВРЂИВАЊЕ ПОТРАЖИВАЊА
	
	Члан 2.
	Утврђивање потраживања од дужника врши се на основу:
	– коначног решења Фонда, којим је поништено, укинуто или измењено првостепено решење о остваривању права из пензијског и инвалидског осигурања и обрачуна више исплаћених износа пензија, односно новчаних накнада;
	– исплате пензије, односно новчане накнаде извршене у износу већем од припадајућег и обрачуна више исплаћених износа, уз доношење решења којим се утврђује преплаћени износ и
	– исплате пензије, односно новчане накнаде извршене након смрти корисника права, односно исплате извршене погрешном лицу и обрачуна више исплаћених износа.
	
	III. НАПЛАТА ПОТРАЖИВАЊА
	
	Члан 3.
	Потраживање које је утврђено у складу са одредбама члана 2. ове одлуке Фонд ће наплатити у поступку споразумевања са дужником, на основу:
	1) дужникове изјаве или
	2) споразума закљученог у писаном облику, који има снагу вансудског поравнања.
	Наплата потраживања врши се уплатом дуговног износа на подрачун Фонда одједном, уплатама у месечним ратама или обуставом до 2/3 месечног износа пензије, односно новчане накнаде, са обавезом намирења дуговног износа најкасније у року од пет година од дана давања изјаве или потписивања споразума, односно у шездесет месечних рата.
	Споразум из става 1. тачка 2) овог члана закључује, у име Фонда, директор Фонда, односно запослени кога он овласти. 
	
	Уколико се споразум из става 1. тачка 2) ове одлуке не закључи, односно у случају његовог неизвршења, наплата од дужника може се остварити судским путем. 
	
	
	IV. ОТПИСИВАЊЕ ДОСПЕЛОГ НЕНАПЛАТИВОГ ПОТРАЖИВАЊА
	
	Члан 4.
	Предлог за отписивање доспелог ненаплативог потраживања подноси се Управном одбору Фонда на разматрање и одлучивање, у случају:
	1) застарелости потраживања – истеком општег рока застарелости у складу са прописима;
	2) тешког материјалног стања дужника;
	3) непознатог пребивалишта – боравишта или смрти дужника, који нема наследника, односно имовину из које би се потраживање могло наплатити;
	4) немогућности наплате потраживања принудним путем по судској пресуди;
	5) потраживања мале вредности и њене неуспешне наплате вансудским путем, а чија би наплата судским путем произвела додатне трошкове који се ни принудним путем не би могли наплатити;
	6) када се процени да настало потраживање није могуће наплатити у вансудском поступку, нити у поступку пред судом и
	7) штете коју дужник претрпи услед дејства више силе или неких других околности које није могао спречити, тако да би наплата потраживања угрозила егзистенцију његове породице. 
	
	Тешко материјално стање дужника из става 1. тачка 2) овог члана доказује се правно ваљаном документацијом о имовинском стању и висини месечних нето примања дужника и чланова његове уже породице (брачни друг и деца), под којом се сматра документација потребна за оцену испуњености услова за стицање права на материјално обезбеђење, у складу са прописима о социјалној заштити. Тешко материјално стање дужника може се прихватити као разлог за отписивање доспелог ненаплативог потраживања само ако се утврди да укупна месечна нето примања дужника и чланова његове уже породице не прелазе износ од 1/2 најнижег износа пензије, по члану породице.
	Под потраживањем мале вредности из става 1. тачка 5) овог члана сматра се потраживање чија висина не прелази износ од 1/2 најнижег износа пензије.
	
	Члан 5.
	Предлог за отписивање доспелог ненаплативог потраживања припрема и подноси комисија коју решењем образује директор организационе јединице Фонда, на основу писаног захтева:
	1) дужника или
	2) стручне службе Фонда – овлашћеног правног заступника, у случајевима из члана 4. ове одлуке (када, по природи ствари, није потребан захтев дужника).
	Комисија из става 1. овог члана има три члана, и то по једног из реда запослених у организационим јединицама надлежним за остваривање права из пензијског и инвалидског осигурања, послове исплате и правно заступање и састаје по потреби, а најмање два пута годишње. 
	
	
	Члан 6.
	Предлог за отписивање доспелог ненаплативог потраживања се, уз пропратни акт, који потписује директор организационе јединице Фонда, доставља комисији коју решењем образује директор Фонда.
	
	Члан 7.
	Комисија из члана 6. ове одлуке, која припрема предлог за отписивање доспелог ненаплативог потраживања, има три члана, и то по једног из реда запослених у Сектору за остваривање права из пензијског и инвалидског осигурања, Сектору за финансијске послове и 
	Сектору за правне и опште послове*. 
	
	Предлог за отписивање доспелог ненаплативог потраживања, који потписује директор Фонда, а који се доставља Управном одбору Фонда, мора да садржи следеће податке:
	– име, презиме и ЈМБГ дужника;
	– износ потраживања за који се даје предлог за отпис (номинални износ, износ камате и укупан износ дуга);
	– правни основ настанка потраживања;
	– образложење предлога и 
	– прилог – правно ваљана документација којом се доказује оправданост предлога за отписивање. 
	
	
	
	*Службени гласник РС, број 47/2012
	
	Члан 8.
	Управни одбор Фонда, на својој седници, у вези са достављеним предлогом доноси одлуку о отписивању доспелих ненаплативих потраживања коју организациона јединица у Дирекцији Фонда надлежна за рад органа Фонда доставља у по два примерка комисији из чл. 5. и 6. одлуке.
	Један примерак одлуке комисија из члана 5. ове одлуке доставља подносиоцу захтева за отписивање потраживања, а други примерак организационој јединици надлежној за финансијско - рачуноводствене послове у Дирекцији Фонда, Дирекцији Покрајинског фонда, филијали, односно служби филијале, у којој је настало потраживање, ради књижења у пословним књигама, у складу са прописима којима се уређује буџетски систем и општим актима Фонда.
	
	Члан 9.
	Ступањем на снагу ове одлуке престаје да важи Одлука о условима и начину подношења предлога за отписивање ненаплативих потраживања од корисника пензија и других права („Службени гласник РС”, број 132/04).
	
	Члан 10.
	Ова одлука ступа на снагу осмог дана од дана објављивања у „Службеном гласнику РС‘‘.
	
	
	08/5 број 022.2-138/10
	У Београду, 20. априла 2011. године
	
	Управни одбор Републичког фонда за пензијско и инвалидско осигурање
	Председник,
	
	Драгослав Ђукановић, с.р. 

