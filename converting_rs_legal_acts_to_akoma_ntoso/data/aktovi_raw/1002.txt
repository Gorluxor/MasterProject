


	
	Zakon

	


	
				
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразума између Владе Републике Србије и Владе Грузије о укидању виза за носиоце дипломатских и службених пасоша
				Проглашава се Закон о потврђивању Споразума између Владе Републике Србије и Владе Грузије о укидању виза за носиоце дипломатских и службених пасоша, који је донела Народна скупштина Републике Србије на Седмој седници Другог редовног заседања у 2015. години, 4. децембра 2015. године.
				
				ПР број 155
				У Београду, 8. децембра 2015. године
				Председник Републике,
				Томислав Николић, с.р.
				
				ЗАКОН
				о потврђивању Споразума између Владе Републике Србије и Владе Грузије о укидању виза за носиоце дипломатских и службених пасоша
				"Службени гласник РС - Међународни уговори", 
				број 23 од 15. децембра 2015.
				
				Члан 1.
				Потврђује се Споразум између Владе Републике Србије и Владе Грузије о укидању виза за носиоце дипломатских и службених пасоша, који је потписан 2. јуна 2015. године у Тбилисију, у оригиналу на српском, грузијском и енглеском језику.
				Члан 2.
				Текст Споразума у оригиналу на српском језику гласи:
				СПОРАЗУМИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ ГРУЗИЈЕ О УКИДАЊУ ВИЗА ЗА НОСИОЦЕ ДИПЛОМАТСКИХ И СЛУЖБЕНИХ ПАСОША
				Влада Републике Србије и Влада Грузије, (у даљем тексту „Стране”), 
				Изражавајући жељу за подстицањем билатералних односа и настојећи да промовишу кретање држављана својих држава, носилаца дипломатских и службених пасоша, 
				Сагласиле су се о следећем: 
				Члан 1.
				Држављани држава обе Стране, носиоци важећих дипломатских и службених пасоша, имају право на улазак, транзит и боравак на територији државе друге Стране без визе у трајању до 90 (деведесет) дана, у било ком периоду од 180 (сто осамдесет) дана, рачунајући од дана првог уласка. 
				Члан 2.
				1. Држављани државе сваке Стране, носиоци дипломатских и службених пасоша који се упућују на дужност у дипломатску мисију, конзуларно представништво и међународну организацију која се налази на територији државе друге Стране, имају обавезу прибављања визе за први улазак. 
				2. Одредба предвиђена у ставу 1. овог члана односи се и на чланове породице као и на штићенике и издржавана лица држављана из става 1. овог члана, који су носиоци важећих дипломатских и службених пасоша. 
				3. Лица наведена у ст. 1. и 2. овог члана морају да добију одговарајућу акредитацију у року од 30 (тридесет) дана од дана уласка. 
				4. Свака Страна одговорна је за издавање одговарајуће акредитације лицима из ст. 1. и 2. овог члана, у року од 30 (тридесет) дана. 
				Члан 3.
				Држављани државе сваке Стране, носиоци важећих дипломатских и службених пасоша, могу да уђу на територију државе друге Стране, прелазе преко или напусте ову територију, на било ком граничном прелазу отвореном за међународни саобраћај. 
				Члан 4.
				Држављани државе сваке Стране, носиоци важећих дипломатских и службених пасоша, у периоду боравка на територији државе друге Стране, обавезни су да поштују национално законодавство државе друге Стране. 
				Члан 5.
				Овим споразумом не ограничава се право ниједне Стране да ускрати улазак или боравак на територији своје државе сваком лицу које сматра непожељним. 
				Члан 6.
				1. Стране, дипломатским путем, размениће узорке својих важећих дипломатских и службених пасоша најкасније 30 (тридесет) дана од дана потписивања овог споразума. 
				2. Стране, дипломатским путем, доставиће међусобно узорке својих нових или измењених дипломатских и службених пасоша, са описом тих докумената, најкасније 30 (тридесет) дана пре њиховог увођења. 
				Члан 7.
				Овај споразум неће утицати на унутрашње законодавство држава Страна којим се уређује улазак, излазак и кретање странаца у земљи, под условом да се одредбама овог споразума пооштравају услови за улазак и боравак држављана држава Страна на територији државе друге Стране. 
				Члан 8.
				Спорови који настану у вези са спровођењем и тумачењем овог споразума решаваће се путем консултација и/или преговора. 
				Члан 9.
				Свака Страна задржава право да привремено обустави примену овог споразума, у потпуности или делимично, из разлога националне безбедности, јавног реда или јавног здравља. Обустава примене овог споразума ступа на снагу пошто друга Страна добије обавештење о томе, дипломатским путем. Свака Страна поступа на исти начин у случају укидања обуставе. 
				Члан 10.
				Измене и допуне овог споразума врше се уз међусобну сагласност Страна и чине посебан документ који је саставни део овог споразума и ступа на снагу на начин предвиђен у ставу 1. члана 11. овог споразума. 
				Члан 11.
				1. Овај споразум закључује се на неодређено време и ступа на снагу 30 (тридесет) дана од дана пријема последњег писменог обавештења, дипломатским путем, да су испуњене све унутрашње процедуре неопходне за ступање на снагу овог споразума.
				2. Свака страна може да раскине овај споразум у било које време тако што ће обавестити другу Страну, дипломатским путем. Важење овог споразума престаје 90 (деведесет) дана од дана пријема таквог обавештења.
				Сачињено у Tбилисију, дана 2. јуна 2015. године, у два оригинална примерка сваки на српском, грузијском и енглеском језику при чему су сви текстови једнако веродостојни. У случају различитог тумачења, меродаван је текст на енглеском језику.
				
					
						
							
								За Владу Републике Србије
								Ивица Дачић, с.р.
							
							
								За Владу Грузије
								Тамара Беручашвили, с.р.
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”. 
	

