


	
	Zakon

	


	
			На основу члана 38. ст. 2. и 4. Закона о финансијској подршци породици са децом („Службени гласник РС”, бр. 113/17 и 50/18) и члана 96. став 5. Закона о раду („Службени гласник РС”, бр. 24/05, 61/05, 54/09, 32/13, 75/14, 13/17 – УС и 113/17),
			Министар за рад, запошљавање, борачка и социјална питања доноси
			ПРАВИЛНИК
			о ближим условима, поступку и начину остваривања права на одсуство са рада или рада са половином пуног радног времена ради посебне неге детета
			"Службени гласник РС", број 56 од 18. јула 2018.
			I. УВОДНЕ ОДРЕДБЕ
			Члан 1.
			Овим правилником утврђују се ближи услови, поступак и начин остваривања права на одсуство са рада или рада са половином пуног радног времена ради посебне неге детета и права на остале накнаде по основу посебне неге детета, као и састав, надлежност и начин рада комисије која даје мишљење о степену сметњи у психофизичком развоју и инвалидитету детета и нивоу функционалности деце са сметњама у развоју и инвалидитетом и друга питања од значаја за остваривање права. 
			Члан 2.
			Родитељ, односно усвојитељ, хранитељ или старатељ детета млађег од пет година, коме је неопходна посебна нега због сметњи у развоју и инвалидитета, осим за случајеве предвиђене прописима о здравственом осигурању, има право да, по истеку породиљског одсуства и одсуства са рада ради неге детета, одсуствује са рада или да ради са половином од пуног радног времена ради посебне неге детета, у складу са законом којим се уређује рад. 
			Деца са сметњама у развоју и инвалидитетом су она која имају озбиљне или комплетне тешкоће у једном или више посматраних развојних домена, као и деца са теже нарушеним здравственим стањем и оштећењем телесних структура. 
			Развојни домени који се процењују су: социоемоционални развој (емотивне функције и активности), когнитивни развој, функције и активности комуникације, физички развој – функције активности покрета, адаптивне вештине – функције активности свакодневног живота, и функције чула (чуло вида, слуха и осећај бола). 
			II. ЗДРАВСТВЕНО СТАЊЕ ДЕТЕТА КОЈЕ ЈЕ ОД УТИЦАЈА НА ОСТВАРИВАЊЕ ПРАВА
			Члан 3.
			Дететом са сметњама у социоемоционалном развоју (емотивне функције и активности) сматра се дете са:
			1) озбиљним тешкоћама у емоционалним функцијама (дете које има озбиљне сметње у емоционалним реакцијама на поједине ситуације, које има озбиљне проблеме у интензитету и адекватности емоција, које показује недостатак емоционалне размене са другим лицима); 
			2) комплетним тешкоћама, односно дете без емоционалне регулације и са непредвидивим емоционалним реаговањем;
			3) тешкоћама у односима са другима дужим од шест месеци, који су присутни свакодневно, које озбиљно нарушавају односе са другима у свим околностима (срединама) уз одсуство социјалних интересовања;
			4) комплетним тешкоћама у интерперсоналним интеракцијама и односима;
			5) обележјима репетитивне игре и немогућности да учествује у заједничкој игри;
			6) комплетним одсуством игре и циљане активности која има обележја игре самостално или са другима.
			Члан 4.
			Дететом са сметњама у когнитивном развоју сматра се дете са:
			1) озбиљним тешкоћама у функцији пажње које ометају одвијање активности, процесе учења и игру детета;
			2) комплетним тешкоћама у функцији пажње (дете са потпуним одсуством усмерене активности, са екстремним тешкоћама у свим доменима пажње); 
			3) озбиљним тешкоћама у учењу кроз интеракцију са објектима;
			4) комплетним тешкоћама у учењу кроз интеракцију са објектима;
			5) озбиљним тешкоћама у развоју функције језика;
			6) комплетним тешкоћама у развоју функције језика.
			Члан 5.
			Дететом са сметњама у функцијама и активностима комуникације сматра се дете са:
			1) озбиљним тешкоћама у функцији гласа;
			2) комплетним тешкоћама у функцији гласа (изостанак или губитак функције гласа);
			3) озбиљним тешкоћама артикулације;
			4) комплетним тешкоћама артикулације (потпуна неспособност производње и употребе гласова и остваривања вербалних исказа);
			5) озбиљним тешкоћама у функцији ритма и флуентности говора;
			6) озбиљним тешкоћама са употребом језика и невербалних порука;
			7) комплетним тешкоћама са употребом језика  и невербалних порука.
			Члан 6.
			Дететом са сметњама у функцији и активности покрета сматра се дете са:
			1) озбиљним тешкоћама функције мишићног тонуса;
			2) комплетним оштећењем функције мишићног тонуса;
			3) изразитим тешкоћама активности коришћења руку;
			4) комплетним одсуством активности коришћења руку;
			5) изразитим тешкоћама у активности заузимања положаја стајања;
			6) комплетним одсуством активности заузимања положаја стајања;
			7) озбиљним тешкоћама у активности ходања;
			8) комплетним одсуством активности ходања;
			9) озбиљним тешкоћама у координацији вољних покрета;
			10) комплетним одсуством координације вољних покрета.
			Члан 7.
			Дететом са сметњама у активности свакодневног живота сматра се дете са:
			1) озбиљним тешкоћама у обављању дневних активности;
			2) комплетним тешкоћама у обављању дневних активности;
			3) озбиљним тешкоћама у обављању физиолошких потреба, облачењу и храњењу; 
			4) комплетним тешкоћама у обављању физиолошких потреба, облачењу и храњењу.
			Члан 8.
			Дететом са сметњама у функцији чула сматра се дете са:
			1) озбиљним тешкоћама у слуху – праг чујности од 70 до 95 дБ;
			2) комплетним тешкоћама са слухом – праг чујности од 95+ дБ;
			3) озбиљним тешкоћама са видом – оштрина вида је између 0,05 до 0,1 са корекцијом на бољем оку;
			4) комплетним тешкоћама са видом – оштрина вида је мања од 0,05 са корекцијом на бољем оку или видно поље сведено на мање од 10 степени око тачке централне фиксације, без обзира на видну оштрину;
			5) скором на визуелно аналогној скали/скали лица 6, на вербалној скали јак бол, на нумеричкој скали 6–7;
			6) скором на визуелно аналогној скали/скали лица 8–10, на вербалној скали неиздржив бол, на нумеричкој скали 8–10.
			Члан 9.
			Дететом са нарушеним здравственим стањем сматра се дете са тешким облицима хроничних обољења (карциноми, тежи поремећаји код ретких болести, јувенилни дијабетес мелитус, тешке срчане мане, тешке астме, епилепсије и др.), а које прима континуирану терапију уз неопходну асистенцију родитеља, усвојитеља, старатеља или хранитеља.
			Члан 10.
			Дететом са оштећењем телесних структура сматра се дете са урођеним или стеченим телесним недостацима, односно тешким телесним деформитетима које отежавају њихово свакодневно функционисање.
			III. ПОСТУПАК ОСТВАРИВАЊА ПРАВА
			Члан 11.
			Право на одсуство са рада или рада са половином пуног радног времена и право на накнаду зараде, односно накнаду плате за време одсуства са рада, утврђује се на основу поднетог захтева за вештачење здравственог стања детета, у складу са законом којим се уређује финансијска подршка породици са децом (у даљем тексту: Закон).
			Право на остале накнаде по основу посебне неге детета, утврђује се на основу поднетог захтева за вештачење здравственог стања детета, у складу са Законом.
			Захтев из става 1. овог члана подноси се на Обрасцу број 1 – З0ПНД који је одштампан уз овај правилник и чини његов саставни део. 
			Захтев из става 2. овог члана подноси се на Обрасцу број 1а – ЗОНПНД који је одштампан уз овај правилник и чини његов саставни део. 
			Члан 12.
			Захтев за остваривање права, из члана 11. овог правилника, са медицинском документацијом, подноси се надлежном органу јединице локалне самоуправе према месту пребивалишта подносиоца захтева. 
			Јединица локалне самоуправе, једном недељно, обавештава Републички фонд за пензијско и инвалидско осигурање о броју поднетих захтева.
			Републички фонд за пензијско и инвалидско осигурање организује комисије за вештачење здравственог стања детета и обавештава чланове комисија о датуму заседања комисија и информацију о томе прослеђује надлежном органу јединице локалне самоуправе који позива подносиоца захтева на вештачење.
			Захтев из става 1. овог члана може се поднети 45 дана  пре истека одсуства са рада ради неге детета.
			Члан 13.
			Медицинска документација која је потребна за вештачење здравственог стања детета подразумева: 
			1) налаз изабраног лекара који садржи процену функционалности детета по развојним доменима (на основу непосредног прегледа, налаза развојног саветовалишта или других лекара специјалиста и здравствених сарадника) или образац пријаве детета са сметњама у развоју,
			2) налазе других лекара специјалиста, 
			3) налазе здравствених сарадника,
			4) другу документацију битну за остваривање права.
			Члан 14.
			Надлежни орган јединице локалне самоуправе захтев за вештачење здравственог стања детета са медицинском документацијом доставља надлежној Првостепеној комисији Републичког фонда за пензијско и инвалидско осигурање (у даљем тексту: Првостепена комисија), која вештачи здравствено стање детета, на Обрасцу број 2. који је одштампан уз овај правилник и чини његов саставни део. 
			Члан 15.
			Надлежни орган јединице локалне самоуправе позива подносиоца захтева да дође на вештачење са дететом, у надлежну установу наведену у позиву.
			 Позив из става 1. овог члана упућује се путем Обрасца број 3. који је одштампан уз овај правилник и чини његов саставни део. 
			Првостепена комисија обавља вештачење здравственог стања детета на основу непосредног прегледа детета, медицинске документације и других доказа.
			Изузетно од става 1. овог члана Првостепена комисија  може дати позитивно мишљење за признавање права и без непосредног прегледа детета, односно само на основу разматрања медицинске документације из које се неспорно може утврдити здравствено стање детета.
			Члан 16.
			По спроведеном вештачењу, Првостепена комисија даје мишљење о потреби да подносилац захтева, због здравственог стања детета одсуствује са рада ради посебне неге детета, односно да ради са половином пуног радног времена.
			По спроведеном вештачењу, Првостепена комисија даје мишљење о потреби да подносилац захтева, због здравственог стања детета оствари право на остале накнаде по основу посебне неге детета.
			Првостепена комисија даје мишљење из става 1. овог члана на Обрасцу број 4. који је одштампан уз овај правилник и чини његов саставни део. 
			Првостепена комисија даје мишљење из става 2. овог члана на Обрасцу број 4-а који је одштампан уз овај правилник и чини његов саставни део. 
			У мишљењу из става 1. овог члана Првостепена комисија утврђује потребан период одсуства са рада, односно рада са половином пуног радног времена, као и потребу контролног прегледа.
			У мишљењу из става 2. овог члана Првостепена комисија утврђује потребан период за који подносилац захтева може остварити право на остале накнаде по основу посебне неге детета.
			Првостепена комисија мишљење из ст. 1. и 2. овог члана доставља надлежном органу јединице локалне самоуправе у року од три радна дана од дана доношења мишљења.
			Надлежни орган јединице локалне самоуправе мишљење Првостепене комисије из става 1. овог члана доставља подносиоцу захтева и његовом послодавцу најкасније у року од три радна дана од дана пријема мишљења Првостепене комисије.
			Надлежни орган јединице локалне самоуправе мишљење Првостепене комисије из става 2. овог члана доставља подносиоцу захтева у року од три радна дана од дана пријема мишљења Првостепене комисије.
			Члан 17.
			Послодавац на основу мишљења из члана 16. став 1. овог правилника доноси решење о праву на одсуство са рада или рада са половином пуног радног времена ради посебне неге детета и доставља га надлежном органу јединице локалне самоуправе и подносиоцу захтева одмах, уколико није уложен приговор на мишљење Првостепене комисије, односно уколико је уложен приговор, по добијању коначног мишљења Другостепене комисије Републичког фонда за пензијско и инвалидско осигурање (у даљем тексту: Другостепена комисија).
			Надлежни орган јединице локалне самоуправе на основу мишљења из члана 16. став 2. овог правилника доноси решење о праву на остале накнаде по основу посебне неге детета одмах, уколико није уложен приговор на мишљење Првостепене комисије, односно уколико је уложен приговор, по добијању коначног мишљења Другостепене комисије.
			Члан 18.
			На мишљење Првостепене комисије подносилац захтева као и послодавац могу уложити приговор Другостепеној комисији, у року од осам дана од дана пријема мишљења.
			Приговор се подноси надлежном органу јединице локалне самоуправе, који га одмах, а најкасније у року од три дана доставља Другостепеној комисији. 
			Члан 19.
			По пријему приговора Другостепена комисија преиспитује мишљење Првостепене комисије.
			Другостепена комисија  одлучује по разматрању медицинске документације и доказа прикупљених у поступку преиспитивања мишљења Првостепене комисије и по потреби позива подносиоца захтева да са дететом дође на поновни преглед.
			Другостепена комисија даје мишљење из става 2. овог члана у року од 15 дана од дана пријема приговора на Обрасцу број 5. који је одштампан уз овај правилник и чини његов саставни део. 
			Мишљење Другостепене комисије из става 2. овог члана коначно је.
			Члан 20.
			Коначно мишљење Другостепена комисија доставља надлежном органу јединице локалне самоуправе. 
			Надлежни орган јединице локалне самоуправе мишљење Другостепене комисије из става 1. овог члана доставља подносиоцу захтева и његовом послодавцу најкасније у року од три радна дана од дана пријема мишљења Другостепене комисије.
			IV. КОМИСИЈЕ
			Члан 21.
			Првостепена комисија има четири члана, од којих је један лекар вештак специјалиста Републичког фонда за пензијско и инвалидско осигурање, који је уједно и председник Првостепене комисије, један лекар специјалиста педијатар из развојног саветовалишта или службе за здравствену заштиту деце, један здравствени сарадник и један представник надлежног органа јединице локалне самоуправе задужен за послове дечије заштите који је секретар Првостепене комисије.
			Чланови Првостепене комисије имају своје заменике.
			Рад Првостепене комисије организује се у јединицама локалне самоуправе у којима филијале Републичког фонда за пензијско и инвалидско осигурање имају седиште.
			Рад Првостепене комисије организује се ван радног времена, најмање једном у 15 дана, а по потреби и чешће у зависности од броја поднетих захтева.
			Члан 22.
			Другостепена комисија има четири члана, од којих је један лекар вештак специјалиста Републичког фонда за пензијско и инвалидско осигурање, који је уједно и председник Другостепене комисије, један лекар специјалиста педијатар, један здравствени сарадник и један представник министарстава надлежног за социјална питања (у даљем тексту: Министарство), који је секретар Другостепене комисије.
			Чланови Другостепене комисије имају своје заменике.
			Рад Другостепене комисије организује се у просторијама Дирекције Републичког фонда за пензијско и инвалидско осигурање у Београду.
			Члан 23.
			Рад Првостепене комисије и Другостепене комисије финансира се из буџета Републике Србије, у складу са законом.
			Члановима Првостепене комисије за послове  вештачења и давања мишљења по поднетом захтеву припада накнада и то:
			1. за председника  – 600,00 динара;
			2. за чланове – 500,00 динара по члану;
			3. за секретара – 500,00 динара.
			Износи накнада из става 2. овог члана увећавају се за припадајуће порезе и доприносе.
			За рад Првостепене комисије на име материјалних трошкова, Републичком фонду за пензијско и инвалидско осигурање по поднетом захтеву  припада 200,00 динара.
			Члановима Другостепене комисије за послове  вештачења и давања мишљења по поднетом захтеву припада накнада и то:
			1. за председника  – 700,00 динара;
			2. за чланове – 600,00 динара по члану;
			3. за секретара – 600,00 динара.
			Износи накнада из става 5. овог члана увећавају се за припадајуће порезе и доприносе.
			За рад Другостепене комисије на име материјалних трошкова, Републичком фонду за пензијско и инвалидско осигурање по поднетом захтеву  припада 200,00 динара.
			Члан 24.
			Републички фонд за пензијско и инвалидско осигурање  једном месечно, доставља Министарству списак обављених вештачења и рачун за плаћање обављених прегледа и материјалних трошкова и то посебно за Првостепену комисију и за Другостепену комисију.
			Обављена вештачења Првостепене комисије евидентирају се на Обрасцу број 6 – Списак обављених вештачења који је саставни део овог правилника. 
			Обављена вештачења Другостепене комисије евидентирају се на Обрасцу број 7 – Списак обављених вештачења који је одштампан уз овај правилник и чини његов саставни део. 
			Министарство у року предвиђеном законом фактурисана средства преноси Републичком фонду за пензијско и инвалидско осигурање, који је дужан да припадајућа средства исплати члановима комисије.
			Члан 25.
			Даном ступања на снагу овог правилника престаје да важи Правилник о условима, поступку и начину остваривања права на одсуство са рада ради посебне неге детета („Службени гласник РС”, број 1/02).
			V. ЗАВРШНА ОДРЕДБА
			Члан 26.
			Овај правилник ступа на снагу даном објављивања у „Службеном гласнику Републике Србије”. 
			Број 110-00-00577/2018-05
			У Београду, 12. јула 2018. године
			Министар,
			Зоран Ђорђевић, с.р.
			Прилози
			
			Образац 
			број 1 - ЗОПНД - Захтев за вештачење здравственог стања детета ради 
			остваривања права на одсуство са рада или рада са половином радног 
			времена по основу посебне неге детета
			
			Образац 
			број 1а - ЗОНПНД - Захтев за вештачење здравственог стања детета 
			ради остваривања права на остале накнаде по основу посебне неге 
			детета
			
			Образац 
			број 2 - Првостепена комисија Републичког фонда за пензијско и 
			инвалидско осигурање у ____________
			
			Образац 
			број 3 - Позив за вештачење здравственог стања детета ради 
			остваривања права на одсуство са рада или рада са половином пуног 
			радног времена
			
			Овразац 
			4 - Мишљење о здравственом стању детета
			
			Образац 
			4а - Мишљење о здравственом стању детета
			
			Образац 
			5 - Мишљење о здравственом стању детета
			
			Образац 
			6 - Списак обављених вештачења Првостепене комисије за остваривање 
			права на одсуство са рада или рада са половином пуног радног времена 
			ради посебне неге детета
			
			Образац 
			7 - Списак обављених вештачења Другостепене комисије за остваривање 
			права на одсуство са рада или рада са половином пуног радног времена 
			ради посебне неге детета
	

