


	
	Zakon

	


	
				Редакцијски пречишћен текст
				
				
				На основу чл. 64. и 79. Закона о Војсци Србије („Службени гласник РС”, бр. 116/07, 88/09 и 101/10 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
				Влада доноси
				
				УРЕДБУ
				о стањима у служби професионалних војних лица и о унапређивању официра и подофицира
				
				"Службени гласник РС", 
				бр. 
				35 од 20. априла 2012, 119 
				од 29. децембра 2017.
				I. УВОДНА ОДРЕДБА
				Члан 1.
				Овом уредбом уређују се начин и услови постављења професионалних војних лица на дужности, премештај и регулисање других стања у служби за време мира, распоређивање професионалних војних лица на одговарајуће дужности и начин решавања других питања која произлазе из односа у служби за време ратног стања, као и услови и начин унапређења официра и подофицира у виши чин. 
				II. СТАЊА У СЛУЖБИ ПРОФЕСИОНАЛНИХ ВОЈНИХ ЛИЦА
				1. Постављење на дужност
				Заједничке одредбе
				Члан 2.
				Официр, односно подофицир у радном односу на неодређено време распоређује се у команде, јединице и установе Војске Србије и поставља на одговарајућу дужност, односно формацијско место одређено за официра, односно подофицира у радном односу на неодређено време према потребама службе.
				Официр, односно подофицир у радном односу на неодређено време, у складу са Законом о Војсци Србије (у даљем тексту: Закон) може се, распоредити и поставити према потребама службе на одговарајуће формацијско место у Министарству одбране и другим државним органима и правним лицима, које је одређено одговарајућим актима о систематизацији радних места (у даљем тексту: распоред ван Војске Србије).
				Професионално војно лице у радном односу на одређено време распоређује се у Војску Србије и ван Војске Србије и поставља на одговарајућу дужност, односно формацијско место одређено за професионално војно лице у радном односу на одређено време. 
				Распоређивање професионалних војних лица и решавање других питања која произлазе из односа у служби тих лица за време ратног стања врши се према одредбама ове уредбе.
				Члан 3.
				Формацијским местом, у смислу ове уредбе, сматра се формацијско место у Војсци Србије и радно место одређено одговарајућим актима о систематизацији радних места на која се постављају официри у радном односу на неодређено време и подофицири у радном односу на неодређено време распоређени ван Војске Србије (у даљем тексту: формацијско место ван Војске Србије). 
				Постављењем, у смислу ове уредбе, сматра се постављење официра, односно подофицира на одређено формацијско место на основу акта надлежног старешине. 
				Официр, односно подофицир сматра се постављеним на формацијско место даном пријема дужности, што се констатује у Извештају о пријему – предаји дужности који се сачињава на Обрасцу ПД-1, који је дат у Прилогу 1. ове уредбе и чини њен саставни део. 
				Члан 3а
				Под постављењем официра, односно 
				подофицира на формацијско место по потреби службе у смислу ове 
				уредбе подразумева се постављење официра, односно подофицира на 
				формацијско место које је упражњено услед формирања нове, 
				односно укидања постојеће организацијске целине, односно 
				команде, јединице и установе или укидања појединих формацијских 
				места, као и попуна појединих новоотворених или упражњених места 
				у организацијској целини, односно команди, јединици и установи.
				*Службени гласник РС, број 119/2017
				Члан 4.
				Официр, односно подофицир поставља се на формацијско место свог чина или вишег чина рода, односно службе којој припада према врсти и степену стручне спреме, односно номенклатурној ознаци или типу каријере којем припада.
				Типове каријере утврђује министар одбране.
				Официр, односно подофицир, изузетно, без свог пристанка, а по потреби службе, може се поставити и на формацијско место непосредно нижег чина, уз задржавање права свог чина и положаја, у складу са Законом.
				Официр, односно подофицир, изузетно, по потреби службе и уз свој пристанак, може се поставити и на дужност у оквиру другог рода или службе, у складу са Законом.
				Официр, односно подофицир који је постављен на формацијско место за које је формацијом одређена номенклатурна ознака којом се не захтева припадност одређеном роду, односно служби сматра се да је постављен на одговарајуће формацијско место. 
				На формацијско место за које су актом о унутрашњем уређењу и систематизацији радних места предвиђени посебни услови поставља се професионално војно лице које испуњава те услове. 
				Члан 5.
				Официр, односно подофицир распоређује се или премешта и поставља на одређену дужност, односно на одређено формацијско место актом надлежног старешине (указом ако је доносилац акта председник Републике или наредбом ако је доносилац акта министар одбране или други надлежни старешина). 
				Акт о распоређивању или премештају официра, односно подофицира садржи: презиме, име једног родитеља и лично име; лични чин и припадност роду, односно служби; личну номенклатурну ознаку; датум рођења; јединствени матични број грађана; стање у служби у којем је до тада био; место службовања; назив команде, јединице и установе у коју се распоређује или премешта; шифру стања у служби; шифру јединице; шифру места службовања у које се распоређује, као и образложење и упутство о правном средству. 
				Акт о постављењу професионалног војног лица на формацијско место, поред података из става 2. овог члана, садржи и: назив дужности на коју се поставља; формацијску номенклатурну ознаку; формацијску положајну групу; формацијски чин; место службовања; стаж осигурања са увећаним трајањем; шифру дужности на коју се поставља; шифру формацијске номенклатурне ознаке; шифру формацијске положајне групе; шифру формацијског чина; шифру стажа осигурања са увећаним трајањем, а за професионално војно лице у радном односу на одређено време и деловодни број и датум уговора о раду. 
				Ако је исти старешина надлежан и за распоређивање или премештај и за постављење, актом о распоређивању или премештају истовремено се врши и постављење официра, односно подофицира.
				Акт о постављењу професионалног војног лица по ратној формацији садржи: презиме, име једног родитеља и лично име; лични чин и припадност роду, односно служби; личну номенклатурну ознаку; јединствени матични број грађана; стање у служби у којем је до тада био и место службовања по мирнодопској и ратној формацији; назив дужности по ратној формацији на коју се поставља; формацијску номенклатурну ознаку; формацијски чин; формацијску положајну групу, као и упутство о правном средству. 
				Постављење на формацијско место свог чина
				Члан 6.
				Официр, односно подофицир, по правилу, поставља се на формацијско место свог чина.
				Формацијским местом свог чина сматра се место одређено формацијом које се попуњава официром или подофициром за које је одређен чин једнак чину који официр, односно подофицир има.
				Постављење на формацијско место вишег чина
				Члан 7.
				Официр, односно подофицир који се истиче резултатима у раду може бити постављен на формацијско место непосредно вишег чина на основу утврђене листе кандидата.
				Критеријуме за формирање листе кандидата из става 1. овог члана утврђује министар одбране.
				Официр, односно подофицир, изузетно, може бити постављен на формацијско место за које је одређен чин који је за два чина виши од чина који има ако се то место не може попунити на начин прописан у ставу 1. овог члана.
				Официр, односно подофицир из ст. 1. и 3. овог члана поставља се на формацијско место рода или службе, односно типа каријере којима припада или на формацијско место за које формацијом није одређен род, односно служба. 
				Члан 8.
				При избору кандидата ради постављења на формацијско место вишег чина узима се у обзир листа кандидата који испуњавају услове за постављење у складу са општим и посебним условима прописаним актом о унутрашњем уређењу за то формацијско место. 
				Листу кандидата из става 1. овог члана утврђују организационе јединице надлежне за људске ресурсе. 
				Одлуку о томе који ће кандидат бити постављен на формацијско место вишег чина доноси старешина надлежан за постављење.
				Смењивање са формацијског места
				Члан 9.
				Официр, односно подофицир који је постављен на формацијско место може се сменити:
				1) ако је на том формацијском месту оцењен неповољном оценом; 
				2) ако је за постављење на то формацијско место као посебан услов прописана оцена најмање „врло добар”, односно „истиче се”, а на том месту буде оцењен нижом оценом;
				3) ако се у команди, јединици и установи у којој је на служби деси ванредни догађај с тежим последицама, а утврди се да он за то сноси кривицу или део кривице. 
				Предлог за смењивање са формацијског места официра и подофицира подноси претпостављени старешина јединице, односно установе на положају команданта батаљона, старешина њему равног или вишег положаја у Војсци Србије и војним јединицама и установама ван Војске Србије, односно руководилац организационе јединице Министарства одбране на положају начелника управе, њему равног или вишег положаја. 
				Члан 10. 
				Официр, односно подофицир који је смењен с формацијског места вишег чина, по правилу, поставља се на формацијско место свог чина и нижег положаја.
				Официр, односно подофицир који је смењен с формацијског места свог чина, по правилу, поставља се на формацијско место нижег положаја. 
				Постављење у оквиру другог рода, односно службе и на формацијско место друге специјалности
				Члан 11.
				Официр, односно подофицир који због укидања формацијског места на које је постављен или смањења броја извршилаца на једном формацијском месту, као и због других потреба службе не може бити постављен на друго формацијско место у оквиру рода или службе, односно типа каријере којима припада, а не може бити упућен на стручно усавршавање за другу дужност, изузетно, може бити постављен на формацијско место у оквиру другог рода, односно службе ако у другом роду, односно служби постоји упражњено формацијско место и ако да пристанак за такво постављење.
				Официр, односно подофицир у оквиру свог рода, односно службе, изузетно, може се поставити на формацијско место друге врсте, односно специјалности ако потребе службе налажу да се то формацијско место приоритетно попуни у односу на формацијско место које одговара врсти, односно специјалности официра, односно подофицира који се поставља.
				Ако официр, односно подофицир постављен по одредбама ст. 1. и 2. овог члана не буде у року од две године постављен на формацијско место у оквиру рода, односно службе којој припада или према врсти, односно специјалности коју има, упућује се на стручно оспособљавање за формацијско место на које је постављен.
				Постављење на формацијско место нижег чина
				Члан 12. 
				Официр, односно подофицир, изузетно, може бити постављен, без свог пристанка, на формацијско место непосредно нижег чина и уз задржавање права свог чина и положаја:
				1) кад се укине формацијско место и кад се смањи број извршилаца на једном формацијском месту или се измени формацијски чин у елементима формацијског места, а нема могућности постављења на одговарајуће формацијско место у чину који има; 
				2) кад буде разрешен од дужности због стављања у стање у служби на располагању, лечењу и боловању или удаљењу од дужности, а након престанка тих разлога нема могућности постављења на одговарајуће формацијско место у чину који има;
				3) кад је смењен с формацијског места из разлога прописаних у члану 9. ове уредбе;
				4) кад престане да испуњава посебне услове за постављење на формацијско место предвиђене актом о унутрашњем уређењу и систематизацији радних места;
				5) у случају потребе приоритетне попуне упражњеног формацијског места. 
				Постављење официра, односно подофицира за чијом је службом ван Војске Србије престала потреба
				Члан 13.
				Официр, односно подофицир, распоређен и постављен на формацијско место ван Војске Србије за чијом службом ван Војске Србије је престала потреба, распоређује се и поставља на одговарајућу дужност актом надлежног старешине.
				Ако нема могућности да се официр, односно подофицир из става 1. овог члана постави на одговарајуће формацијско место у оквиру рода, односно службе или специјалности којој припада, надлежни старешина је дужан да га постави на одговарајуће формацијско место у оквиру другог рода, односно службе или друге специјалности или на формацијско место непосредно нижег чина, у складу са Законом. 
				Постављење подофицира на дужности до чина старијег водника
				Члан 14.
				Подофицир се по унапређењу у чин водника распоређује у команду, јединицу и установу и поставља на почетне дужности у роду, односно служби којој припада.
				Почетним дужностима, у смислу става 1. овог члана, сматрају се дужности командира одељења и друге дужности за које је формацијом одређен чин закључно са чином старијег водника.
				Време задржавања на почетним дужностима траје најмање четири године.
				Постављење подофицира на наредне дужности и дужности првих подофицира и главних подофицира
				Члан 15.
				Наредним дужностима подофицира сматрају се дужности за које је формацијом предвиђен чин старијег водника прве класе и виши чин.
				На наредне дужности може бити постављен подофицир који испуњава следеће услове:
				1) да има одговарајуће стручно усавршавање прописано актима о унутрашњој организацији јединица, команди и установа за конкретно формацијско место;
				2) да у току службе има просек оцена најмање „врло добар”, односно „истиче се”;
				3) да је дужност за коју је формацијом одређен непосредно нижи чин обављао најмање две године непрекидно.
				Члан 16.
				На дужност првог подофицира може се поставити подофицир који испуњава следеће услове:
				1) да је најмање три године вршио дужност командира одељења или одговарајућу дужност у роду, односно служби;
				2) да има завршен курс за прве подофицире, односно њему еквивалентан курс;
				3) да нема здравствених ограничења за службу у Војсци Србије;
				4) да има просек оцена најмање „врло добар”, односно „истиче се” и последњу оцену „одличан”, односно „нарочито се истиче”.
				Члан 17.
				На дужност главног подофицира у јединици нивоа батаљона може се поставити подофицир који испуњава следеће услове:
				1) да је најмање две године вршио дужност првог подофицира у чети;
				2) да има завршен курс за главне подофицире, односно њему еквивалентан курс;
				3) да нема здравствених ограничења за службу у Војсци Србије;
				4) да има просек оцена најмање „врло добар”, односно „истиче се” и последње две оцене „одличан”, односно „нарочито се истиче”.
				Члан 18.
				На дужност главног подофицира у јединици нивоа бригаде, команди оперативног нивоа, Генералштабу Војске Србије и организационим јединицама Министарства одбране може се поставити подофицир који испуњава следеће услове:
				1) да је најмање две године вршио дужност главног подофицира у команди непосредно нижег нивоа;
				2) да има завршен курс за главне подофицире, односно њему еквивалентан курс;
				3) да има просек оцена најмање „врло добар”, односно „истиче се” и последње две оцене „одличан”, односно „нарочито се истиче”.
				Члан 19.
				На дужност главног подофицира Војске Србије може се поставити подофицир који испуњава следеће услове:
				1) да је најмање две године вршио дужност главног подофицира у Генералштабу Војске Србије или команди оперативног нивоа;
				2) да има завршен курс за главне подофицире, односно њему еквивалентан курс;
				3) да има просек оцена „одличан”, односно „нарочито се истиче”.
				Постављење официра на дужности до чина капетана
				Члан 20.
				Официр се по пријему у професионалну војну службу поставља на почетну дужност у роду, односно служби којој припада.
				Официр који је након пријема у професионалну војну службу упућен на приправнички стаж по завршетку тог стажа поставља се на почетну дужност у роду, односно служби којој припада, а време проведено на приправничком стажу рачуна се као време проведено на почетним дужностима.
				Почетним дужностима официра сматрају се дужности за које је формацијом одређен чин закључно са чином капетана.
				Време задржавања на почетним дужностима траје најмање три године.
				На дужност из става 3. овог члана може се поставити и официр који се затекао у служби на дан ступања на снагу ове уредбе, а нема завршену Војну академију, односно нема одговарајуће високо образовање. 
				Постављење официра на дужност за коју је формацијом одређен чин мајора
				Члан 21. 
				На дужност за коју је формацијом одређен чин мајора може бити постављен официр чина капетана и вишег чина који испуњава следеће услове:
				1) да је завршио Војну академију или основне академске студије прописане за формацијско место у трајању од најмање четири године или струковне специјалистичке студије у стручној области која одговара роду или служби, односно типу каријере којима припада;
				2) да је завршио основни командно-штабни курс или одговарајући облик стручног усавршавања за род или службу којој припада;
				3) да у току службе има просек оцена најмање „врло добар”, односно „истиче се”;
				4) да је дужност за коју је формацијом одређен најмање чин капетана успешно обављао непрекидно две године;
				5) да познаје један од светских језика на нивоу који је прописан актом о унутрашњем уређењу за то формацијско место. 
				Изузетно, на дужност из става 1. овог члана може се поставити и официр чина поручника, који испуњава услове из става 1. овог члана. 
				Ако се на дужност из става 1. овог члана не може поставити официр који испуњава услове из става 1. овог члана, изузетно, на ту дужност може се поставити официр чина поручника и вишег чина који испуњава услове из става 1. тач. 1), 4) и 5) овог члана. 
				Постављење официра на дужност за коју је формацијом одређен чин потпуковника
				Члан 22. 
				На дужност за коју је формацијом одређен чин потпуковника може бити постављен официр чина мајора и вишег чина који испуњава следеће услове:
				1) да је завршио Војну академију или основне академске студије прописане за формацијско место у трајању од најмање четири године; 
				2) да је завршио командно-штабно усавршавање или је стекао академски назив магистра наука или има завршене специјалистичке струковне студије или специјалистичке академске студије или посебно завршене мастер академске студије у научној или стручној области која одговара роду или служби, односно типу каријере којима припада или положен правосудни испит;
				3) да у току службе има просек оцена најмање „врло добар”, односно „истиче се”;
				4) да је дужност за коју је формацијом одређен најмање чин мајора успешно обављао најмање две године;
				5) да познаје један од светских језика на нивоу који је прописан актом о унутрашњем уређењу за то формацијско место.
				Изузетно, на дужност из става 1. овог члана може се поставити официр чина капетана који испуњава услове из става 1. овог члана.
				Ако се на дужност из става 1. овог члана не може поставити официр који испуњава услове из става 1. овог члана, изузетно, на ту дужност може се поставити официр чина капетана и вишег чина који испуњава услове из члана 21. ст. 1. и 3. ове уредбе.
				Између кандидата који испуњавају услове из става 1. овог члана, предност има кандидат који је завршио командно-штабно усавршавање. 
				Постављење официра на дужност за коју је формацијом одређен чин пуковника
				Члан 23.
				На дужност за коју је формацијом одређен чин пуковника може бити постављен официр чина потпуковника и вишег чина који испуњава следеће услове:
				1) да је завршио генералштабно усавршавање или је стекао научни назив доктора наука или је завршио докторске академске студије из научне области у оквиру образовнонаучних поља која одговарају роду или служби, односно типу каријере којима припада;
				2) да у току службе има просек оцена најмање „врло добар”, односно „истиче се”;
				3) да је дужност за коју је формацијом одређен најмање чин потпуковника успешно обављао најмање три године, од чега најмање две године командне или руководеће дужности;
				4) да познаје један од светских језика на нивоу који је прописан актом о унутрашњем уређењу за то формацијско место.
				Изузетно, на дужност из става 1. овог члана може се поставити официр чина мајора који испуњава услове из става 1. овог члана.
				Ако се на дужност из става 1. овог члана не може поставити официр који испуњава услове из става 1. овог члана, изузетно на ту дужност може се поставити официр чина потпуковника, односно пуковника који испуњава услове из члана 22. став 1. ове уредбе.
				Између кандидата који испуњавају услове из става 1. овог члана, предност има кандидат који је завршио генералштабно усавршавање.
				Постављење официра на дужност за коју је формацијом одређен чин бригадног генерала и виши чин
				Члан 24.
				На дужност за коју је формацијом одређен чин бригадног генерала и виши чин може бити постављен официр чина пуковника и вишег чина који испуњава следеће услове:
				1) да је завршио генералштабно усавршавање или стекао научни назив доктора наука или је завршио докторске академске студије из научне области у оквиру образовнонаучних поља која одговарају роду или служби, односно типу каријере којима припада;
				2) да у току службе има све повољне оцене чији је просек најмање „врло добар”, односно „истиче се” и да за последња два периода оцењивања има оцене „одличан”, односно „нарочито се истиче”;
				3) да је најмање четири године успешно обављао дужност за коју је формацијом одређен најмање чин пуковника; 
				4) да познаје један од светских језика на нивоу који је прописан актом о унутрашњем уређењу за то формацијско место.
				Између кандидата који испуњавају услове из става 1. овог члана, приликом постављења на дужност за коју је формацијом одређен чин бригадног генерала, предност има кандидат који је завршио високе студије безбедности и одбране, осим ако се постављење врши на основу члана 12. став 1. тач. 1) и 2) ове уредбе.
				Заступање на дужности
				Члан 25.
				Официру, односно подофициру који је привремено спречен да врши дужност може се одредити заступник, у складу са одредбама Закона. 
				Заступник се може привремено одредити и на упражњено формацијско место.
				Официр, односно подофицир који испуњава услове за постављење на дужност према одредбама ове уредбе, испуњава и услове за одређивање за заступника. 
				Заступника одређује надлежни старешина актом који, поред података из члана 5. ст. 2. и 3. ове уредбе, садржи и податак о почетку заступања, до када заступање траје и да ли ће заступник за то време вршити и своју дужност. 
				Премештај официра, односно подофицира
				Члан 26.
				Премештај официра, односно подофицира врши се према потребама службе, а у оквиру места одређених формацијом. 
				Члан 27.
				Премештај, односно распоред, по правилу, врши се једанпут годишње, у периоду од 1. јуна до 1. септембра (у даљем тексту: редован премештајни период).
				Премештај и распоред официра, односно подофицира могу се вршити и пре и после редовног премештајног периода због:
				1) распореда кадета војношколских установа и лица на другом стручном оспособљавању, по завршеном школовању и стручном оспособљавању;
				2) попуне појединих формацијских места која остану упражњена после упућивања официра и подофицира на школовање ако се школовање завршава, односно ако се упућивање на школовање врши пре почетка и после завршетка редовног премештајног периода;
				3) неодложних потреба службе услед формирања нове, односно укидања постојеће организационе јединице или укидања појединих формацијских места, као и попуне појединих упражњених формацијских места у команди, јединици и установи. 
				Члан 28.
				Официр, односно подофицир може поднети молбу за премештај у писаној форми преко првопретпостављеног старешине од 1. новембра до 31. децембра текуће године.
				Официр, односно подофицир у молби за премештај наводи разлоге због којих тражи премештај и прилаже доказе о тим разлозима, као и попуњен Упитник за официре и подофицире који се предлажу, односно који подносе молбу за премештај из једног места службовања у друго место, који је дат у Прилогу 2. ове уредбе и чини њен саставни део.
				Официр, односно подофицир може поднети молбу за премештај, ако је у војној служби провео најмање четири године. 
				Официр, односно подофицир може бити премештен, ако у месту службовања у којем тражи премештај постоји потреба и могућност за његово постављење на одговарајуће формацијско место.
				При разматрању молби за премештај првенствено се решавају молбе официра, односно подофицира који војну службу врше на територији на којој се служба врши под отежаним условима непрекидно шест година или с прекидима више од осам година, као и молбе официра, односно подофицира чији је супружник официр односно подофицир премештен у друго место службовања.
				Територију на којој се служба врши под отежаним условима, у смислу става 5. овог члана, одређује начелник Генералштаба Војске Србије.
				Молбе за премештај јединице односно установе достављају редовним путем надлежном старешини до 1. марта наредне године. О свакој достављеној молби за премештај, команда јединице и установе даје мишљење. 
				Члан 29.
				Предлог за премештај официра, односно подофицира подноси старешина јединице односно установе на положају команданта батаљона – дивизиона, старешина њему равног или вишег положаја у Војсци Србије и војним јединицама и установама ван Војске Србије, односно руководилац организационе јединице Министарства одбране на положају начелника управе, њему равног или вишег положаја. 
				Предлог за премештај доставља се редовним путем надлежном старешини. 
				Члан 30.
				Пре достављања предлога за премештај, надлежни старешина дужан је да омогући официру, односно подофициру да се изјасни о предстојећем премештају. 
				Члан 31.
				Официр, односно подофицир не може без свог пристанка бити премештен, ако у року од четири године испуњава услове за престанак војне службе по сили закона, осим ако се премешта у место у којем жели да живи по престанку службе, или ако се укида или преформира команда, јединица и установа у којој је на служби, или се укида формацијско место на које је постављен, а нема одговарајућег упражњеног формацијског места на које би могао бити постављен у месту службовања.
				Промена места рада професионалног војног лица у радном односу на одређено време
				Члан 32.
				Професионално војно лице у радном односу на одређено време у току професионалне војне службе, по потреби службе, може променити место рада и наставити рад у истој или другој команди, јединици или установи у случају: 
				1) укидања команде, јединице или установе у којој је на служби;
				2) дислокације команде, јединице или установе у којој је на служби;
				3) укидања формацијског места на које је постављен;
				4) постојања потреба службе за распоред на друго формацијско место које одговара његовој специјалности у истој или другој команди, јединици или установи Војске Србије у истом месту службовања.
				Пре достављања предлога за промену места рада у складу са ставом 1. овог члана, надлежни старешина дужан је да омогући професионалном војном лицу у радном односу на одређено време да се изјасни о предстојећој промени места рада.
				Изузетно, професионално војно лице у радном односу на одређено време може променити место рада на основу молбе коју подноси у писаној форми преко првопретпостављеног старешине, у периоду од 1. новембра до 31. децембра текуће године.
				Професионално војно лице у радном односу на одређено време у молби наводи разлоге због којих тражи промену места рада и уз молбу прилаже потребне доказе о тим разлозима.
				Промена места рада професионалног војног лица у радном односу на одређено време врши се изменом постојећег уговора о раду и актом надлежног старешине о постављењу на дужност до истека уговореног рока.
				Привремено упућивање на рад
				Члан 33.
				Професионално војно лице, у складу са Законом, може се по потреби службе привремено упутити на рад у другу команду, јединицу и установу у истом или другом месту службовања ради извршења одређених задатака.
				Професионално војно лице се упућује на привремени рад актом надлежног старешине који, поред података из члана 5. став 2. ове уредбе, садржи и разлог упућивања и период на који се упућује.
				2. Приправнички стаж
				Члан 34.
				Официр који није завршио Војну академију, а први пут заснива радни однос у својој струци, по пријему у професионалну војну службу упућује се на приправнички стаж ради стицања праксе за самостално вршење дужности.
				Официр се упућује на приправнички стаж актом надлежног старешине који, поред података из члана 5. став 2. ове уредбе, садржи и податке о трајању приправничког стажа и назив команде, јединице и установе која официра води у евиденцији за време трајања приправничког стажа. 
				3. Школовање и усавршавање официра и подофицира
				Заједничке одредбе
				Члан 35.
				Официр, односно подофицир може се упућивати на школовање и усавршавање.
				Официр, односно подофицир упућује се на усавршавање ради оспособљавања за обављање одговарајућих дужности.
				Официр се може упућивати и на студије другог и трећег степена, ради усавршавања за обављање појединих дужности у Војсци Србије и ван Војске Србије. 
				Члан 36.
				Официр, односно подофицир који је упућен на школовање, односно усавршавање разрешава се од дужности, ако школовање, односно усавршавање траје најмање једну школску годину.
				Разрешење од дужности и упућивање официра, односно подофицира на школовање, односно усавршавање врши се актом надлежног старешине који, поред података из члана 5. став 2. ове уредбе, садржи и податак о врсти и трајању школовања, односно усавршавања.
				Услови за избор кандидата
				Члан 37.
				На основни командноштабни курс или одговарајући облик стручног усавршавања за род или службу којој припада може бити упућен официр који има најмање чин поручника. 
				Члан 38. 
				На командно-штабно усавршавање може бити упућен официр који испуњава следеће услове:
				1) да је завршио Војну академију или основне академске студије у трајању од најмање четири године са просечном оценом 8,00 и вишом или положио пријемни испит према програму школе у коју се упућује на усавршавање, ако је то у условима за школовање прописано и има сагласност министра одбране за упућивање на усавршавање;
				2) да има најмање чин мајора;
				3) да у току службе има просек оцена најмање „врло добар”, односно „истиче се”;
				4) да је дужност за коју је одређен чин мајора или виши чин успешно обављао најмање две године;
				5) да има завршен основни командно-штабни курс или одговарајући облик стручног усавршавања за род или службу којој припада; 
				6) да у години у којој се упућује на усавршавање није старији од 42 године;
				7) да на листи кандидата који испуњавају прописане услове за упућивање на усавршавање у оквиру свог рода или службе, односно типа каријере заузима место обухваћено могућим бројем кандидата за школовање;
				8) да познаје један од светских језика најмање на нивоу 1-1-1-1 СТАНАГ 6001 или на нивоу првог степена према критеријуму Војне академије;
				9) да у претходном периоду није упућиван на усавршавање истог нивоа. 
				На командно-штабно усавршавање изузетно може се упутити и кандидат који постиже натпросечне резултате у раду, а који испуњава све услове осим услова из ставa 1. тачка 5) овог члана.
				Између кандидата који испуњавају услове из става 1. овог члана, предност под једнаким условима има кандидат који је вршио дужност у мултинационалним операцијама и другим активностима у иностранству, у складу са законом којим се уређује употреба Војске Србије ван граница Републике Србије.
				Члан 39.
				На специјалистичке академске студије и мастер академске студије може бити упућен официр који испуњава следеће услове: 
				1) да је завршио Војну академију или основне академске студије у трајању од најмање четири године са просечном оценом 8,00 и вишом и положио пријемни испит према програму школе у коју се упућује на школовање, ако је то у условима за школовање прописано;
				2) да у току службе има просек оцена најмање „врло добар”, односно „истиче се”;
				3) да је у војној служби провео најмање пет година ефективне службе, а изузетно три године ако је основне академске студије завршио са просечном оценом 9,00 и вишом, односно две године ако је завршио студије медицине, стоматологије или фармације;
				4) да познаје један од светских језика најмање на нивоу 1-1-1-1 СТАНАГ 6001 или на нивоу првог степена према критеријуму Војне академије;
				5) да у години у којој се упућује на школовање није старији од 42 године;
				6) да на листи кандидата који испуњавају прописане услове за упућивање на школовање заузима место обухваћено могућим бројем кандидата за школовање;
				7) да у претходном периоду није упућиван на школовање истог нивоа. 
				Између кандидата који испуњавају услове из става 1. овог члана, предност под једнаким условима има кандидат који је вршио дужност у мултинационалним операцијама и другим активностима у иностранству, у складу са законом којим се уређује употреба Војске Србије ван граница Републике Србије.
				Члан 40.
				На генералштабно усавршавање може бити упућен официр који испуњава следеће услове:
				1) да је завршио Војну академију или основне академске студије у трајању од најмање четири године и има завршено командно-штабно усавршавање за командне и штабне дужности тактичко-оперативног нивоа са просечном оценом 8,00 и вишом или положио пријемни испит према програму школе у коју се упућује на усавршавање, ако је то у условима за школовање прописано и има сагласност министра одбране за упућивање на усавршавање;
				2) да има најмање чин потпуковника;
				3) да је дужности за које је одређен чин потпуковника или виши чин успешно обављао најмање две године;
				4) да у току службе има просек оцена најмање „врло добар”, односно „истиче се”, а за последња два периода оцењивања има оцене „одличан”, односно „нарочито се истиче”;
				5) да познаје један од светских језика најмање на нивоу 2-2-2-2 СТАНАГ 6001 или на нивоу другог степена према критеријуму Војне академије;
				6) да у години у којој се упућује на школовање није старији од 50 година;
				7) да на листи кандидата који испуњавају прописане услове за упућивање на школовање у оквиру свог рода или службе, односно типа каријере заузима место обухваћено могућим бројем кандидата за школовање;
				8) да у претходном периоду није упућиван на школовање истог нивоа. 
				На генералштабно усавршавање изузетно, под условима из става 1. тач. 2) до 8) овог члана, може бити упућен и официр који је завршио Војну академију или основне академске студије у трајању од најмање четири године и који је завршио специјалистичке академске студије или мастер академске студије, или је стекао академски назив магистар наука, или има положен правосудни испит, ако је положио пријемни испит према програму школе у коју се упућује на усавршавање.
				Између кандидата који испуњавају услове из става 1. овог члана, предност под једнаким условима има кандидат који је вршио дужност у мултинационалним операцијама и другим активностима у иностранству, у складу са законом којим се уређује употреба Војске Србије ван граница Републике Србије.
				Члан 41.
				На докторске академске студије може бити упућен официр који испуњава следеће услове:
				1) да је завршио Војну академију или основне академске студије у трајању од најмање четири године са просечном оценом 8,00 и вишом и мастер академске студије или специјалистичке академске студије, или стекао назив магистра наука;
				2) да у току службе има просек оцена најмање „врло добар”, односно „истиче се”, а за последња два периода оцењивања има оцене „одличан”, односно „нарочито се истиче”;
				3) да познаје један од светских језика на нивоу 2-2-2-2 СТАНАГ 6001 или на нивоу другог степена према критеријуму Војне академије;
				4) да је положио пријемни испит, ако је то у условима за школовање прописано;
				5) да у години у којој се упућује на школовање није старији од 50 година;
				6) да на листи кандидата који испуњавају прописане услове за упућивање на школовање у оквиру свог рода или службе, односно типа каријере заузима место обухваћено могућим бројем кандидата за школовање;
				7) да у претходном периоду није упућиван на школовање истог нивоа. 
				Између кандидата који испуњавају услове из става 1. овог члана, предност под једнаким условима има кандидат који је вршио дужност у мултинационалним операцијама и другим активностима у иностранству, у складу са законом којим се уређује употреба Војске Србије ван граница Републике Србије.
				Члан 42.
				На усавршавање на високим студијама безбедности може бити упућен официр који испуњава следеће услове:
				1) да је завршио Војну академију или основне академске студије у трајању од најмање четири године и генералштабно усавршавање или студије трећег степена;
				2) да има најмање чин пуковника;
				3) да у току службе има просек оцена најмање „врло добар”, односно „истиче се”, а за последња два периода оцењивања оцене „одличан”, односно „нарочито се истиче”; 
				4) да познаје један од светских језика на нивоу 2-2-2-2 СТАНАГ 6001 или на нивоу другог степена према критеријуму Војне академије;
				Брисана је ранија тачка 5) (види члан 
				2. Уредбе - 119/2017-6)
				5) да на листи кандидата који испуњавају прописане услове за упућивање на усавршавање у оквиру свог рода или службе, односно типа каријере заузима место обухваћено могућим бројем кандидата за усавршавање;
				6) да у претходном периоду није упућиван на усавршавање истог нивоа. 
				Између кандидата који испуњавају услове из става 1. овог члана предност под једнаким условима има кандидат који је вршио дужност у мултинационалним операцијама и другим активностима у иностранству, у складу са законом којим се уређује употреба Војске Србије ван граница Републике Србије.
				*Службени гласник РС, број 119/2017
				Члан 43. 
				На усавршавање може се упутити подофицир који испуњава следеће услове:
				1) да има завршено средње образовање у трајању од четири године;
				2) да у току службе има просек оцена најмање „врло добар”, односно „истиче се”; 
				3) да у години у којој се упућује на усавршавање није старији од 42 године;
				4) да на листи кандидата за упућивање на усавршавање заузима место обухваћено могућим бројем кандидата за усавршавање.
				Између кандидата који испуњавају услове из става 1. овог члана, предност под једнаким условима има кандидат који је вршио дужност у мултинационалним операцијама и другим активностима у иностранству, у складу са законом којим се уређује употреба Војске Србије ван граница Републике Србије.
				Начин избора и упућивања кандидата на школовање и усавршавање 
				Члан 44.
				Кандидате за упућивање на школовање и усавршавање предлажу претпостављене старешине у складу са Планом школовања и усавршавања кадра Министарства одбране и Војске Србије за текућу годину.
				Број кандидата за упућивање на школовање и усавршавање за сваку годину утврђује министар одбране.
				Избор кандидата официра за упућивање на школовање и усавршавање врши министар одбране, на основу листе кандидата који испуњавају прописане услове за упућивање на школовање и усавршавање.
				Избор кандидата подофицира за упућивање на школовање и усавршавање врши надлежна организациона јединица Генералштаба Војске Србије – за подофицире у Војсци Србије, односно надлежна организациона јединица Министарства одбране – за подофицире ван Војске Србије, на основу листе кандидата који испуњавају прописане услове за упућивање на школовање и усавршавање.
				Критеријуме за формирање листе кандидата из ст. 3. и 4. овог члана утврђује министар одбране.
				Листу кандидата из става 3. овог члана утврђује надлежна организациона јединица Министарства одбране.
				Листу кандидата из става 4. овог члана утврђује надлежна организациона јединица Генералштаба Војске Србије и надлежна организациона јединица Министарства одбране.
				Уз предлог за упућивање на школовање и усавршавање прилаже се попуњени Упитник за школовање, који је дат у Прилогу 3. ове уредбе и чини њен саставни део.
				4. Лечење и боловање
				Члан 45.
				Професионално војно лице разрешава се од дужности и ставља у стање на лечењу и боловању актом надлежног старешине који се доноси по наступању коначности налаза, оцене и мишљења надлежног органа здравствене службе којим се предвиђа да ће лечење и боловање трајати дуже од шест месеци, односно после истека времена од шест месеци непрекидног лечења и боловања, с тим што му се време у том стању у служби рачуна од дана када је непрекидно одсуствовао са дужности због овог разлога.
				Професионално војно лице које је спречено да врши дужност због трудноће и порођаја (породиљско одсуство), неге детета, посебне неге детета или неге болесног члана породице по одредбама општих прописа о раду, разрешава се од дужности и ставља у стање у служби на лечењу и боловању актом надлежног старешине.
				Под условима из ст. 1. и 2. овог члана у стање у служби на лечењу и боловању ставља се официр који се налази на приправничком стажу или на школовању или на располагању, односно подофицир који се налази на школовању или на располагању. 
				Акт из ст. 1. и 2. овог члана, поред података наведених у члану 5. став 2. ове уредбе, садржи и податак од када се професионалном војном лицу рачуна наведено стање у служби и која ће га команда, јединица и установа водити у евиденцији.
				5. Стављање на располагање
				Члан 46.
				Официр, односно подофицир ставља се на располагање актом надлежног старешине који, поред података из члана 5. став 2. ове уредбе, садржи и податак од када се налази на располагању и којој се команди, јединици и установи ставља на располагање.
				Официр, односно подофицир за време стања у служби на располагању, уз његову писану сагласност, може бити упућен на преквалификацију за цивилна занимања или послове у складу са Законом. 
				Официру, односно подофициру време на располагању рачуна се од дана предаје дужности коју је вршио у време наступања разлога за стављање на располагање, односно од престанка разлога због којих се налазио на лечењу и боловању или удаљењу од дужности. 
				6. Удаљење од дужности
				Члан 47.
				Професионално војно лице које се налази у притвору или на издржавању казне затвора због кривичног дела, удаљава се од дужности даном одређивања притвора односно даном ступања у завод ради издржавања казне затвора. 
				Удаљавање професионалног војног лица у складу са одредбом члана 77. став 2. Закона, врши се даном саопштења акта надлежног старешине о удаљењу од дужности.
				Акт о удаљењу од дужности, поред података из члана 5. став 2. ове уредбе, садржи и податке о разлогу за удаљење од дужности, времену од када се удаљење од дужности рачуна и која ће команда, јединица и установа водити у евиденцији лице удаљено од дужности. Ако се професионално војно лице удаљава од дужности у складу са одредбом члана 77. став 2. Закона, у акту о удаљењу од дужности наводи се и податак о распоређивању на рад у команду, јединицу и установу у којој је на служби или у другу команду, јединицу и установу у месту службовања или ван места службовања, ако то налажу интереси службе. 
				Члан 48.
				Разлози за удаљење од дужности професионалног војног лица у складу са одредбом члана 77. став 1. Закона постоје до дана укидања притвора, односно до дана отпуштања лица са издржавања казне затвора због кривичног дела.
				Разлози за удаљење од дужности професионалног војног лица у складу са одредбом члана 77. став 2. Закона постоје до дана окончања дисциплинског поступка правоснажном одлуком војног дисциплинског суда, односно до дана окончања кривичног поступка правоснажном одлуком надлежног суда.
				Професионално војно лице које је било удаљено од дужности у складу са одредбом члана 77. став 1. тачка 1. Закона, после укидања притвора, може се удаљити од дужности у складу са одредбом члана 77. став 2. Закона, ако је кривично дело такве природе да би било штетно по интерес службе да се то лице поставља на дужност пре окончања кривичног поступка или поступка због дисциплинског преступа. 
				Члан 49.
				Приликом промене стања у служби професионалног војног лица израђује се Извештај о промени стања у служби на Обрасцу ПД-2, који је дат у Прилогу 4. ове уредбе и чини њен саставни део.
				III. УНАПРЕЂИВАЊЕ ОФИЦИРА И ПОДОФИЦИРА
				1. Заједничка одредба
				Члан 50.
				Официр, односно подофицир унапређује се у виши чин актом надлежног старешине, који садржи: презиме, име једног од родитеља, лично име, јединствени матични број грађана, чин који има, род односно службу којој припада, чин у који се унапређује, датум рођења, јединицу у којој је на дужности, датум унапређивања, шифру врсте унапређења, шифру чина у који се унапређује и шифру датума унапређења, као и образложење и упутство о правном средству.
				2. Унапређивање
				Члан 51.
				У непосредно виши чин може се унапредити официр, односно подофицир који, поред услова из чл. 55, 56. и 57. Закона, испуњава и следеће посебне услове:
				1) да има одговарајућу врсту и степен стручне спреме и одговарајуће усавршавање прописане овом уредбом за постављење на дужност за коју је формацијом одређен чин у који се унапређује;
				2) да за унапређење у виши чин закључно са чином капетана за последња два периода оцењивања има просек оцена најмање „врло добар”, односно „истиче се”;
				3) да за унапређење у чин мајора и чин потпуковника за последња два периода оцењивања има просек оцена најмање 4,00 и да је на формацијском месту вишег чина од чина који има провео најмање једну годину;
				4) да за унапређење у чин пуковника за последња два периода оцењивања има оцене „одличан”, односно „нарочито се истиче” и да је на формацијском месту вишег чина од чина који има провео најмање једну годину;
				5) да за унапређење у чин бригадног генерала за последња два периода оцењивања има оцене „одличан”, односно „нарочито се истиче”;
				6) да му током последње године пре унапређивања нису изрицане дисциплинске мере и дисциплинске казне;
				7) да на листи кандидата за унапређење у виши чин заузима место обухваћено могућим бројем кандидата за унапређење одређеним у складу са чланом 58. став 1. Закона.
				Члан 52.
				Листе кандидата за унапређење подофицира у Војсци Србије формирају и ажурирају команде оперативног нивоа и организационе јединице Генералштаба Војске Србије. 
				Листе кандидата за унапређење официра до чина потпуковника у Војсци Србије формира и ажурира надлежна организациона јединица Генералштаба Војске Србије. 
				Листе кандидата за унапређење подофицира и официра ван Војске Србије и официра чина пуковника и генерала формира и ажурира надлежна организациона јединица Министарства одбране. 
				Број кандидата за унапређење за сваку годину утврђује министар одбране.
				Критеријуме за формирање листе кандидата из ст. 1, 2. и 3. овог члана утврђује министар одбране. 
				Листе кандидата формирају се и ажурирају по родовима, односно службама или типовима каријере, независно од тога да ли се кандидати за унапређење налазе на дужностима у оквиру свог рода, односно службе или на другим дужностима. 
				Листе кандидата за унапређење у виши чин надлежна организациона јединица доставља старешини надлежном за одлучивање о унапређењу. 
				Одлуку о томе који ће кандидат бити унапређен доноси старешина надлежан за унапређивање.
				Члан 53. 
				Старешина надлежан за унапређивање, на образложен предлог непосредно потчињеног старешине, може изузетно одлучити да се због потреба службе кандидат који постиже изванредне резултате у раду и показује изванредне способности, посебно у командовању јединицама, унапреди у непосредно виши чин мимо реда првенства утврђеног листом кандидата из члана 52. ст. 1, 2. и 3. ове уредбе.
				Члан 54.
				Са официром, односно подофициром у радном односу на одређено време приликом обнављања уговора може се уговорити виши чин од чина који има уколико, поред услова из чл. 55, 56. и 57. Закона, испуњава и следеће посебне услове:
				1) да има одговарајућу врсту стручне спреме за дужност која се уговара;
				2) да има просек оцене најмање „врло добар”, односно „истиче се” и последњу оцену најмање 4,00; 
				3) да му за последњу годину дана пре обнављања уговора нису изрицане дисциплинске мере и дисциплинске казне.
				Официру, односно подофициру у радном односу на одређено време не може се одредити виши чин од чина одређеног за формацијско место на којем ће вршити дужност.
				3. Ванредно унапређивање
				Члан 55.
				Официр, односно подофицир који испуњава услове за унапређење који су прописани Законом и овом уредбом (осим услова који се односи на време проведено у чину), а који постиже изванредне резултате у раду и показује изванредне способности посебно у командовању јединицама, ради убрзаног кретања у служби, може бити унапређен у непосредно виши чин ако је провео у чину најмање једну половину времена које је Законом прописано за поједине чинове. 
				Члан 56.
				Официр, односно подофицир који испуњава услове за унапређење из члана 55. Закона, а није постављен на формацијско место вишег чина, изузетно може бити ванредно унапређен у непосредно виши чин ако је учинио дело од посебног значаја за одбрану земље. 
				Члан 57.
				Сматра се да је официр, односно подофицир учинио дело од посебног значаја за одбрану земље због којег може бити ванредно унапређен: ако је непосредним ангажовањем на задацима борбене обуке, задацима истраживања, развоја и усавршавања или на другим задацима који имају трајну научну вредност и посебан значај за систем одбране знатно допринео изградњи оперативне и функционалне способности јединице, развоју војне науке у одговарајућој научној области и научним достигнућима које се могу успешно применити у одбрани земље, ратној вештини и модернизацији Војске Србије или је испољио изузетно пожртвовање у спасавању људских живота, војне имовине или друге имовине већег обима. 
				Члан 58.
				Официр, односно подофицир који испуњава прописане услове за ванредно унапређење и коме војна служба престаје због трајне неспособности за службу у Војсци Србије, а настала је као непосредна последица вршења војне службе, може бити ванредно унапређен у непосредно виши чин без обзира на време проведено у претходном чину.
				4. Поступак за унапређивање официра и подофицира
				Члан 59.
				Унапређење официра и подофицира у виши чин, по правилу, врши се за Дан Војске Србије.
				Члан 60.
				Предлог за унапређење претпостављени старешина подноси редовним путем надлежном старешини који посебно образлаже и документује. 
				Образац предлога за унапређење дат је у Прилогу 5. ове уредбе и чини њен саставни део. 
				Предлог за унапређење, по правилу, доставља се најкасније 60 дана пре дана одређеног за унапређење.
				Члан 61.
				Предлог за ванредно унапређење официра и подофицира доставља се редовним путем надлежној организационој јединици Генералштаба Војске Србије – за официре и подофицире у Војсци Србије, односно надлежној организационој јединици Министарства одбране – за официре и подофицире ван Војске Србије.
				Официр, односно подофицир ванредно се унапређује, по правилу, за Дан Војске Србије.
				IV. ПРЕЛАЗНЕ И ЗАВРШНЕ ОДРЕДБЕ
				Члан 62.
				Официр чина мајора или вишег чина који не познаје један од светских језика на предвиђеном нивоу из чл. 21. до 24. ове уредбе, а испуњава остале услове за постављење на одговарајуће дужности, може се поставити на дужност, на предлог надлежног старешине, најкасније до краја 2014. године. 
				Подофицир који до ступања на снагу ове уредбе нема потребна усавршавања, а испуњава остале услове за постављење на дужност из члана 14. и чл. 15. до 19. ове уредбе, може се поставити на дужност, најкасније до краја 2014. године. 
				Члан 63.
				Акти о постављењима и другим односима у служби које су надлежне старешине, у складу са овлашћењима, донеле до почетка примене ове уредбе остају на снази док не наступи разлог за промену стања или односа у служби професионалних војних лица на која се ти акти односе.
				Акти о постављењима и другим односима у служби професионалних војних лица у радном односу на одређено време које су надлежне старешине, у складу са овлашћењима донеле до почетка примене ове уредбе остају на снази док не наступи разлог за промену стања или односа у служби професионалних војних лица на која се ти акти односе или до истека уговореног рока. 
				Члан 64.
				Даном ступања на снагу ове уредбе престаје да важи Уредба о стањима у служби професионалних војних лица и о унапређивању официра и подофицира („Службени гласник РС”, бр. 112/08, 9/09 и 17/10). 
				Члан 65.
				Ова уредба ступа на снагу осмог дана од дана објављивања у „Службеном гласнику Републике Србије”.
				
				05 број 110-2498/2012
				У Београду, 5. априла 2012. године
				Влада
				Председник,
				др Мирко Цветковић, с.р.
				Прилози
				
				
				
				
				
				
				
	

