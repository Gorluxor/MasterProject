



На основу члана 52.
став 3. Закона о заштити биља (“Службени лист СРЈ”, бр. 24/98), савезни
министар привреде и унутрашње трговине доноси



ПРАВИЛНИК

О ЛИНИЈИ ЗА
ПРОИЗВОДЊУ ЂУБРИВА

„Службени лист СРЈ”,
број 68 од 21. ХII 2001.

Члан 1.

Овим правилником прописују се услови које морају
испуњавати правна лица чија је делатност производња ђубрива и које поседују
одговарајућу линију за производњу одређене врсте формулације у погледу кадрова,
опреме и уређаја за производњу и контролу квалитета готових ђубрива (у даљем
тексту: ђубрива) ради њихове регистрације.

Члан 2.

Поједини изрази употребљени у овом правилнику имају
следећа значења: 

1) производња ђубрива је формулисање ђубрива у
одговарајућем облику (у даљем тексту: формулација), погодном за став-љање у
промет, од активне компоненте односно сировине (у даљем тексту: сировине),
самостално или у сарадњи са иностраним произвођачем (у даљем тексту: производна
кооперација);

2) производна кооперација је производња ђубрива код
домаћег произвођача, од једне или више сировина, уз додатак других материја
потребних за њихово формулисање, у сарадњи са иностраним произвођачем или
другим правним лицем у закупу;

3) шаржа је количина ђубрива у току једног производног
процеса (турнуса) истог квалитета, које може бити од 100 до 1000 или више
литара за течне формулације или од 100 до 1000 и више тона за чврсте
формулације, у зависности од производних капацитета.

Члан 3.

Производњом ђубрива могу се бавити правна лица која
имају одговарајућу линију за производњу одређене врсте ђубрива (у даљем тексту:
линија за производњу) у власништву или у закупу.

Закуп из става 1. овог члана може се уговорити само са
правним лицем које поседује регистровану линију за производњу ђубрива.

У уговору из става 2. овог члана, поред осталог, мора
се назначити: назив ђубрива, количина која ће се паковати, величина паковања,
врста амбалаже, време трајања уговора, као и обавеза стављања оригиналне
декларације и упутства регистрованог ђубрива.

Члан 4.

Правна лица која се баве производњом ђубрива морају
имати у сталном радном односу раднике са високом стручном спремом из области:

1) технологије или хемије, који се старају о
формулисању ђубрива;

2) хемије или технологије, који се старају о контроли
квалитета ђубрива.

Члан 5.

У зависности од врсте формулације, линије за производњу
ђубрива могу бити за:

1) течне формулације (водени раствор, концентровани
раствор, емулзија) и други облици течних формулација;

2) чврсте формулације (у облику праха са одређеном
величином честица и у облику гранула са одређеном величином гранула).

Члан 6.

Линија за производњу течних формулација ђубрива мора
имати следећу опрему и уређаје:

1) одговарајуће прихватне судове (резервоаре);

2) одговарајуће пумпе за дозирање течних сировина са
мерним уређајем;

3) реакциона посуда;

4) машине (пакерице) за паковање готових производа
(полуатоматске или аутоматске) са прецизним одмеравањем одговарајуће врсте
паковања; 

5) ваге за одмеравање улазних компоненти и готових
производа;

6) условно ускладиштење течне и чврсте сировине.

Члан 7.

Линија за производњу ђубрива у облику праха или гранула
мора имати следећу опрему и уређаје:

1) прихватни суд са одговарајућим мешалицама; 

2) одговарајуће пумпе, транспортере, аспирационе
филтере;

3) машине (пакерице) за паковање готових производа
(полуаутоматске или аутоматске) са прецизним одмеравањем одговарајуће врсте
паковања;

4) ваге за одмеравање улазних компоненти и готових
производа.

Члан 8.

Правна лица која се баве производњом ђубрива морају
имати лабораторију у власништву или закупу за формулацију и контролу квалитета
ђубрива у складу са издатим дозволама за промет.

Закуп из става 1. овог члана може се уговорити са
правним лицем које поседује лабораторију са опремом и потребним кадровима за
контролу квалитета ђубрива.

Подаци о извршеним испитивањима провере квалитета
ђубрива по шаржама морају се чувати годину дана.

Члан 9.

Правна лица која се баве производњом дужна су да за
количину ђубрива коју стављају у промет у току године (једна шаржа или просечан
узорак више шаржи), изврше контролу квалитета код овлашћене организације пре
стављања у промет ђубрива.

Просечан узорак од више шаржи из става 1. овог члана
формира овлашћена организација на захтев произвођача.

Овлашћена организација из става 1. овог члана обавезна
је да достави извештај о извршеним испитивањима произвођачу, савезном органу
надлежном за послове заштите биља (у даљем тексту: надлежни савезни орган) и да
неутрошену количину узорка сваке шарже и просечног узорка врати произвођачу.

Члан 10.

Захтев за контролу испуњења услова за производњу
ђубрива подноси се надлежном савезном органу уз пратећу документацију која,
поред осталог, обавезно садржи:

1) технолошку шему линије за производњу, односно
паковање ђубрива;

2) кратак опис процеса за производњу, односно паковање
ђубрива.

Остала документација се ставља на увид приликом
контроле.

Члан 11.

Ако су напред наведени услови испуњени надлежни савезни
орган после извршене контроле издаје решење о испуњености услова линије за
производњу ђубрива.

Члан 12.

Даном ступања на снагу овог правилника престају да важе
одредбе чл. 1. до 8. Правилника о условима за производну линију, промет, увоз и
узорковање пестицида и ђубрива (“Службени лист СРЈ”, бр. 12/99).

Члан 13.

Овај правилник ступа на снагу 1. јануара 2002. године.





Бр.
1176/2 

11.
децембра 2001. године 

Београд


Савезни
министар привреде

и
унутрашње трговине

Петар
Тројановић, с. р.





