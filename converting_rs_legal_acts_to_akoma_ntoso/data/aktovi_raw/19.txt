


	
	Zakon

	


	
				ЗАКОН
				о Националној академији за јавну управу
				"Службени гласник РС", број 94 од 19. 
				октобра 2017.
				I. УВОДНЕ ОДРЕДБЕ
				Предмет закона
				Члан 1.
				Овим законом оснива се Национална академија за јавну управу (у даљем тексту: Национална академија) и уређују се друга питања од значаја за рад Националне академије и обављање стручног усавршавања у јавној управи.
				Појам јавне управе и појам стручног усавршавања
				Члан 2.
				Јавна управа, у смислу овог закона, обухвата државне органе и самосталне и независне организације и тела чији састав бира Народна скупштина (надзорна и регулаторна тела), органе, организације и службе аутономне покрајине и јединице локалне самоуправе, јавне агенције и организације на које се примењују прописи о јавним агенцијама, а чији је оснивач Република Србија или аутономна покрајина или јединица локалне самоуправе и предузећа, установе, организације и појединце којима су поверена јавна овлашћења. 
				Под стручним усавршавањем, у смислу овог закона, подразумева се организовани процес учења запослених у јавној управи на основу општих и посебних програма и програма обуке руководилаца, а ради стицања знања, вредности, ставова, способности и вештина усмерених на подизање нивоа компетенција неопходних за обављање послова из утврђеног делокруга и надлежности, односно послова јавне управе.
				II. НАЦИОНАЛНА АКАДЕМИЈА
				Статус и положај
				Члан 3.
				Национална академија је централна институција система стручног усавршавања у јавној управи Републике Србије – са статусом јавно признатог организатора активности неформалног образовања одраслих. 
				Национална академија образује се као посебна организација, са својством правног лица. 
				Надзор над радом Националне академије врши министарство у чијем делокругу су послови који се односе на систем државне управе. 
				Делокруг
				Члан 4.
				Национална академија обавља стручне и с њима повезане извршне и друге послове државне управе који се односе на:
				1) системско прикупљање и обраду података у вези са унапређењем рада и стручних капацитета јавне управе и података који су од значаја за развој, припрему, спровођење, верификацију и вредновање програма стручног усавршавања и вођење одговарајуће документационо информационе базе;
				2) креирање и развој методологије и стандардних инструмената за припрему и спровођење програма стручног усавршавања;
				3) акредитацију програма стручног усавршавања у јавној управи;
				4) акредитацију спроводилаца обука у јавној управи;
				5) припрему, спровођење и развој општих програма стручног усавршавања и програма обуке руководилаца;
				6) пружање стручне помоћи и координацију остваривања послова у вези са припремом и спровођењем посебних програма стручног усавршавања носиоцима обавезе припреме и спровођења тих програма;
				7) спровођење других програма стручног усавршавања, утврђених у складу са законом, који јој буду поверени; 
				8) припрему и спровођење програма обуке предавача, ментора, коуча и других реализатора програма стручног усавршавања, као и на њихову селекцију и акредитацију;
				9) праћење ефеката спровођења програма стручног усавршавања и развоја;
				10) сарадњу са службом, односно телом надлежним за послове управљања кадровима, односно стручно усавршавање запослених у аутономним покрајинама и јединицама локалне самоуправе;
				11) истраживачко аналитичке послове и сарадњу са научним организацијама;
				12) учешће у успостављању и одржавању сарадње са домаћим, страним и међународним институцијама, организацијама и удружењима и управљање пројектима међународне подршке у вези са пословима које обавља;
				13) старање о чувању материјала припремљених у оквиру програма стручног усавршавања (депозит), организовање и чување библиотечко-информационе грађе и медијатеке, литературе, предавања, дидактичких материјала, презентација и других релевантних докумената који настану у току остваривања стручног усавршавања;
				14) издавање публикација и обављање друге издавачке делатности;
				15) друге послове утврђене законом.
				Поред послова из става 1. овог члана, Национална академија, у складу са захтевима правних и физичких лица, може да припрема и спроводи комерцијалне програме, ако обављање тих послова не угрожава обављање послова из става 1. овог члана.
				Сарадња и континуирана стручна подршка 
				Члан 5.
				Национална академија остварује сарадњу са органима и организацијама из члана 2. став 1. овог закона преко организационих јединица, тела, односно лица одговорних за послове управљања кадровима или других надлежних лица која одреде ти органи.
				Сарадња из става 1. овог члана, нарочито обухвата:
				1) повезивање евиденција са службама и другим надлежним органима и лицима за управљање кадровима у погледу вођења кадровских евиденција код корисника, односно остваривања размене података релевантних за праћење ефеката стручног усавршавања;
				2) активности у утврђивању потреба и припреми и спровођењу методологије у вези са стручним усавршавањем;
				3) координацију и редовну сарадњу и размену података у планирању, припреми и спровођењу активности стручног усавршавања, стандардизацији програма стручног усавршавања и евидентираним, односно акредитованим програмима стручног усавршавања и праћењу, планирању и остваривању послова управљања кадровима.
				Национална академија обезбеђује континуирану стручну подршку корисницима, нарочито:
				1) објављивањем и чињењем доступним извештаја, материјала и других релевантних података о оствареним програмима стручног усавршавања у јавној управи;
				2) обезбеђивањем редовног приступа подацима из евиденција и депозита;
				3) развојем инструмената сталне стручне подршке на даљину, узајамне стручне помоћи, коучинга, менторства и слично.
				Сарадња са другим јавно признатим организаторима активности и заинтересованим лицима
				Члан 6.
				Национална академија самостално изводи утврђени програм, а ако нема одговарајућег предавача или довољан број одговарајућих предавача или ако се тиме умањује трошак извођења програма без утицаја на квалитет, може га изводити и у сарадњи са другим јавно признатим организаторима активности образовања одраслих или са другим спроводиоцима програма, које у складу са овим законом, акредитује Национална академија.
				Изузетно, акредитованим, у смислу овог закона, сматрају се високошколске установе које су акредитоване у складу са прописима о високом образовању, научноистраживачке организације акредитоване у складу са прописима о научноистраживачкој делатности и други јавно признати организатори активности образовања одраслих који су тај статус стекли у складу са прописима о образовању одраслих.
				За спровођење програма обуке могу се акредитовати лица која испуне услове у погледу потребних кадрова, простора, опреме и средстава.
				Лице које поднесе захтев за акредитацију мора да има, односно да обезбеди:
				1) одговорно лице, као и реализаторе обуке са сталне листе предавача коју води Национална академија, друге реализаторе обуке ангажоване из реда запослених у високошколским установама које су акредитоване у складу са прописима о високом образовању или из реда запослених у научноистраживачким организацијама акредитованим у складу са прописима о научноистраживачкој делатности или из реда запослених у другим јавно признатим организаторима активности образовања одраслих или реализаторе обуке који имају најмање исти ниво и врсту образовања као и запослени који су полазници обуке, односно одговарајућег програма и који поседују стручно, радно и предавачко искуство у области у којој се програм спроводи, односно објављене радове из релевантне стручне области;
				2) простор – у власништву, закупу или по основу уговора о коришћењу, у коме ће се спровести обука, односно реализовати програм, а који није мањи од 2m² по полазнику обуке;
				3) опрему и средства (намештај, рачунаре, пројекторе, табле за презентацију и др.) који су неопходни за реализацију програма.
				Влада, на предлог Националне академије, доноси акт којим се ближе уређују критеријуми и мерила којима се доказује испуњеност услова из ст. 1. и 2. овог члана, односно потврђује статус акредитоване високошколске установе или научноистраживачке организације или јавно признатог организатора активности образовања одраслих, као и облик, начин уписа и вођења евиденције о овим лицима. 
				Избор извођача програма између акредитованих спроводиоца обука врши се сагласно прописима којима се уређује област јавних набавки.
				Посебна стручна тела
				Члан 7.
				Посебна стручна тела Националне академије јесу Програмски савет и сталне програмске комисије.
				Програмски савет
				Члан 8.
				Програмски савет је основно стручно тело Националне академије, које: 
				1) разматра и утврђује предлог општег програма обуке и програма обуке руководилаца и других програма обуке које самостално припрема и спроводи Национална академија;
				2) утврђује методологију потреба за стручним усавршавањем;
				3) расправља о битним стручним питањима рада Националне академије и директору даје мишљења и иницијативе у вези с обављањем и развојем области стручног усавршавања;
				4) утврђује препоруке у вези са развојем нових тематских целина у оквиру програма;
				5) даје препоруке и утврђује правце за унапређење садржаја (тематских целина) у оквиру програма;
				6) утврђује препоруке у вези са јачањем мреже стручњака за развој и методологије спровођења програма;
				7) утврђује опште и посебне стандарде за вредновање квалитета спроведених програма и вредновање резултата успешности полазника у стручном усавршавању;
				8) учествује у утврђивању задатака који се односе на припрему и ажурирање приручника по областима у којима се стручно усавршавање спроводи;
				9) утврђује потребу и предлаже образовање сталних програмских комисија;
				10) размењује искуства са другим учесницима у обезбеђивању, праћењу и унапређивању квалитета образовања одраслих. 
				Програмски савет чине председник и 14 чланова, које именује и разрешава директор Националне академије. 
				Председник и шест чланова Програмског савета именују се из реда државних службеника који имају најмање девет година радног искуства у области релевантној за рад јавне управе, један члан се именује из реда запослених у органима аутономне покрајине, један члан се именује из реда чланова Савета за стручно усавршавање у јединицама локалне самоуправе, а шест чланова се именује из реда стручњака из области релевантне за рад јавне управе и представника удружења и других пословнo-стручних и непрофитних организација чији су циљеви или послови ради којих су основани у области релевантној за рад јавне управе. 
				Председник и чланови Програмског савета за свој рад имају право на накнаду. 
				Критеријуме, мерила и начин утврђивања накнаде из става 4. овог члана утврђује Влада, на предлог Националне академије.
				Сталне програмске комисије
				Члан 9.
				Сталне програмске комисије образују се према основним тематским областима програма стручног усавршавања у јавној управи, ради усмеравања развоја тематских области и предлагања њиховог унапређења у складу са утврђеним потребама за стручним усавршавањем.
				Сталне програмске комисије образује директор Националне академије.
				У састав сталних програмских комисија именују се стручњаци из релевантне тематске области и представници, односно запослени у Националној академији, са значајним и признатим искуством, претежно из реда јавне управе.
				Чланови сталних програмских комисија за свој рад имају право на накнаду. 
				Критеријуме, мерила и начин утврђивања накнаде из става 4. овог члана утврђује Влада, на предлог Националне академије.
				Централна евиденција програма стручног усавршавања у јавној управи
				Члан 10.
				Национална академија води Централну евиденцију програма стручног усавршавања у јавној управи.
				Евиденција из става 1. овог члана, поред података о програму, садржи и податке о: органима из члана 2. став 1. овог закона, односно корисницима; учесницима; спроводиоцу коме је поверено извођење обуке; предавачима, менторима и коучима; оценама успешности спроведених програма и материјалима који су припремљени за потребе или су производ програма стручног усавршавања. 
				Органи из члана 2. став 1. овог закона дужни су да Националној академији достављају податке и материјале који чине садржину евиденције из става 1. овог члана. 
				Облик, начин уписа и вођења евиденције из става 1. овог члана, ближе прописује Национална академија. 
				Средства за рад
				Члан 11.
				Средства за финансирање послова Националне академије обезбеђују се:
				1) у буџету Републике Србије за опште трошкове рада;
				2) у буџету Републике Србије, буџету аутономне покрајине, буџету јединице локалне самоуправе и финансијском плану органа и организација из члана 2. став 1. овог закона – за програме обуке и друге стручне послове у вези са програмима обуке које спроводи у јавној управи.
				Тарифу за услуге стручног усавршавања и обављање других стручних послова за потребе корисника из члана 2. став 1. овог закона, изузев корисника средстава буџета Републике Србије, као и за потребе корисника ван јавне управе утврђује Влада, на предлог Националне академије.
				Приходи остварени пружањем услуга за потребе, по захтеву или у интересу корисника приход су буџета Републике Србије.
				III. ПРЕЛАЗНЕ И ЗАВРШНЕ ОДРЕДБЕ
				Члан 12.
				Прописе утврђене овим законом надлежни органи донеће у року од девет месеци од дана ступања на снагу овог закона. 
				Члан 13.
				До доношења подзаконских аката, односно програма стручног усавршавања у складу са овлашћењима из овог закона, примењиваће се подзаконски акти и програми донети до ступања на снагу овог закона, осим одредаба које су у супротности са овим законом.
				Члан 14.
				Даном ступања на снагу овог закона:
				1) Национална академија почиње да ради према положају и делокругу који је утврђен овим законом;
				2) Служба за управљање кадровима наставља са радом према положају и делокругу који је утврђен законом.
				Члан 15.
				Национална академија преузима од Службе за управљање кадровима запослена лица, као и права, обавезе, предмете, опрему, средства за рад и архиву за вршење надлежности у области стручног усавршавања.
				Члан 16.
				Национална академија преузима од Министарства државне управе и локалне самоуправе евиденцију о утврђеним и спроведеним општим програмима стручног усавршавања државних службеника, као и права, обавезе, предмете, опрему, средства за рад и архиву за вршење надлежности у овим пословима. 
				Члан 17.
				Служба за управљање кадровима ускладиће правилник о унутрашњем уређењу и систематизацији радних места са одредбама овог закона у року од 60 дана од дана његовог ступања на снагу.
				Национална академија донеће правилник о унутрашњем уређењу и систематизацији радних места у року од 60 дана од дана ступања на снагу овог закона. 
				Члан 18. 
				До усклађивања, односно доношења акта о унутрашњем уређењу и систематизацији радних места, послове Националне академије обављаће Служба за управљање кадровима.
				Члан 19.
				Овај закон ступа на снагу осмог дана од дана објављивања у „Службеном гласнику Републике Србије”.
	

