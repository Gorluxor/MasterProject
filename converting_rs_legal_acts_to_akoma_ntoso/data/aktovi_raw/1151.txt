



	
	Редакцијски пречишћен текст 
	

 На основу члана 71. став 9, члана 72. став 6, члана 73. став 5, члана 74. став 2, члана 75. став 5, члана 79. став 6. и члана 80. став 3. Закона о здрављу биља („Службени гласник РС”, број 41/09),

	 Министар пољопривреде, шумарства и водопривреде доноси
	

	
	

	
	

	ПРАВИЛНИК
	

	о фитосанитарној контроли биља, биљних производа и прописаних објеката у међународном промету
	

	„Службени гласник РС“, бр. 32 од 14. маја 2010, 32 од 13. маја 2011, 
	57 од 30. маја 2014.
	

	
	

	
	

	I. УВОДНЕ ОДРЕДБЕ
	

	
	

	Члан 1.
	

	 Овим правилником прописује се начин најављивања пошиљке биља, биљних производа и прописаних објеката, образац захтева за преглед пошиљке биља, биљних производа и прописаних објеката, рок за његово подношење и услови које увозник мора да обезбеди ради обављања фитосанитарног прегледа, услови, начин и поступак вршења фитосанитарног прегледа пошиљке биља, биљних производа и прописаних објеката, начин узорковања и слања узорака, као и број и величина узорака, садржај и величина печата којим се оверава царинска документација, облик и садржина печата којим се поништава фитосертификат, односно фитосертификат за реекспорт, изглед и садржина обрасца обавештења о предузимању фитосанитарних мера, начин, место и поступак вршења фитосанитарног прегледа пошиљака биља, биљних производа и прописаних објеката при извозу, образац и садржај захтева за издавање фитосертификата, садржај и образац фитосертификата и фитосертификата за реекспорт, услови под којима се прихвата електронска форма фитосертификата, као и начин поступања са пошиљкама биља, биљних производа и прописаних објеката у провозу и начин вршења фитосанитарног прегледа тих пошиљака.
	

	
	

	Члан 2.
	

	 Пошиљка биља је одређена количина биља, биљних производа и прописаних објеката која се транспортује (у даљем тексту: пошиљка биља) и коју прати један фитосанитарни сертификат или други јединствени документ или ознака, потребни за спровођење царинских или других поступака. Пошиљка се може састојати из више партија или лотова.
	

	 Пошиљка биља из става 1. овог члана, које се налази на Листи VБ део I и Листи VБ део II, подлеже обавезном фитосанитарном прегледу на граничном прелазу и прати је фитосертификат или фитосертификат за реекспорт.
	

	
	

	II. НАЧИН НАЈАВЉИВАЊА ПОШИЉКЕ БИЉА, ОБРАЗАЦ ЗАХТЕВА ЗА ПРЕГЛЕД ПОШИЉКЕ БИЉА, КАО И УСЛОВИ КОЈЕ УВОЗНИК МОРА ДА ОБЕЗБЕДИ РАДИ ОБАВЉАЊА ФИТОСАНИТАРНОГ ПРЕГЛЕДА
	

	
	

	Начин најављивања пошиљке биља
	

	
	

	Члан 3.
	

	 Када се пошиљка биља увози у Републику Србију, на граничном прелазу на коме фитосанитарна инспекција није стално присутна, већ се фитосанитарни преглед обавља на позив, увозници, царински декларанти, превозници или друге особе 
	које уносе пошиљке биља* обавезни су да најкасније један радни дан пре приспећа пошиљке лично или телефоном, надлежном фитосанитарном инспектору најаве приспеће такве пошиљке.
	

	 Изузетно од става 1. овога члана, не мора се најавити приспеће поштанске пошиљке и пошиљке биља коју уноси путник или особље превозних средстава.
	*Службени гласник РС, број 57/2014
	

	
	

	Захтев за преглед пошиљке биља и рок за његово подношење
	

	
	

	Члан 4.
	

	 Пошиљке биља приспеле на гранични прелаз на коме је организована фитосанитарна инспекција пријављују се одмах, а најкасније у року од 24 часа од тренутка приспећа, у радно време фитосанитарне инспекције. 
	
	

	 Захтев за преглед пошиљке биља подносе увозници, превозници и њихови заступници, као и царински декларанти. 
	
	

	 Захтев за преглед пошиљке из става 1. овог члана подноси се писмено, уз навођење свих докумената који је прате, а изузетно ако на граничном прелазу није стално присутан фитосанитарни инспектор, пошиљка биља се пријављује телефоном уз накнадну писмену пријаву.
	

	 На заједничким граничним прелазима поступак пријављивања и прегледа пошиљке биља врши се у складу са одредбама овог правилника и међудржавног споразума о заједничком граничном прелазу.
	

	 Изузетно од става 2. овог члана, захтев за преглед поштанске пошиљке и пошиљке биља коју уносе путници или особље превозних средства подноси представник поштанске службе, односно царинске службе или путници и особље превозних средстава.
	

	 Захтев за преглед пошиљке биља подноси се на Обрасцу 1 - Захтев за фитосанитарни преглед пошиљке биља, који је одштампан уз овај правилник и чини његов саставни део.
	

	 Уз захтев за преглед пошиљке биља прилаже се сва неопходна документација која је прати.
	

	
	

	Услови које увозник мора да обезбеди ради обављања фитосанитарног прегледа
	

	
	

	Члан 5.
	

	 Ради обављања фитосанитарног прегледа увозници, превозници и царински декларанти дужни су да омогуће преглед превозног средства и пошиљке биља тако што ће обезбедити потребно особље за отварање превозних средстава и колета, преглед и узимање узорака и затварање колета и пошиљки, услове за очување исправности пошиљке биља, као и друге потребне услове за несметан преглед и узорковање пошиљке биља.
	

	
	

	III.УСЛОВИ, НАЧИН И ПОСТУПАК ВРШЕЊА ФИТОСАНИТАРНОГ ПРЕГЛЕДА ПОШИЉКЕ БИЉА, НАЧИН УЗОРКОВАЊА И СЛАЊА УЗОРАКА, КАО И БРОЈ И ВЕЛИЧИНА УЗОРАКА
	

	
	

	Услови, начин и поступак вршења фитосанитарног прегледа пошиљке биља
	

	
	

	Члан 6.
	

	 Фитосанитарни преглед пошиљке биља врши се на граничном прелазу преко кога се, у складу са посебним прописом може увозити, извозити и провозити пошиљка биља.
	

	 Изузетно од става 1. овог члана, ако се пошиљка биља увози контејнерима преко граничног прелаза на коме се не врши преглед контејнера, фитосанитарни инспектор прегледа само пратећу документацију и доноси привремено решење о превозу пошиљке биља до контејнерског терминала, где се обавља провера идентитета и преглед пошиљке биља.
	

	 Под контејнерима, у смислу овог правилника, подразумевају се контејнери затвореног типа товарне запремине веће од 3 m³, намењени за превоз биља, који одговарају међународним стандардима за превоз робе под царинским надзором.
	

	
	

	Члан 7.
	

	 Фитосанитарни преглед пошиљке биља врши се на следећи начин:
	

	 1) прегледом документације која прати пошиљку биља;
	

	 2) прегледом превозног средства;
	

	 3) прегледом амбалаже;
	

	 4) прегледом биља.
	

	
	

	Члан 8.
	

	 При увозу пошиљке биља врши се преглед следеће документације ради утврђивања усаглашености са фитосанитарним прописима, и то:
	

	 1) захтева за преглед пошиљке биља;
	

	 2) фитосертификата или фитосертификата за реекспорт за биље са Листе VБ део I и Листе VБ део II, који прати пошиљку биља;
	

	 3) доказа да је увозник уписан у одговарајући регистар који води министарство надлежно за послове здравља биља (у даљем тексту: Министарство);
	

	 4) одобрења за увоз штетних организама са Листе IА део I, Листе IА део II, Листе IIА део I, Листе IIА део II, Листе IБ и Листе IIБ, као и биља, биљних производи и прописаних објеката са Листе IIIА, Листе IIIБ, Листе IVА део I, Листе IVА део II, Листе VБ, Листе VА део I, Листе VА део II, Листе VБ део I, Листе VБ део II и Листе VI, ако се увозе за потребе огледа, научноистраживачког рада и клонске селекције;
	

	 5) товарног листа, бродске теретнице, фактуре и других докумената који прате пошиљку биља.
	

	
	

	Члан 9.
	

	 Провером документације из члана 8. овог правилника утврђује се да ли пошиљка биља испуњава следеће услове: 
	
	

	 1) да ли је увозник уписан у одговарајући регистар који води Министарство;
	

	 2) да ли пошиљку биља прати исправан фитосанитарни сертификат или фитосанитарни сертификат за реекспорт или други документ;
	

	 3) да ли пошиљка биља садржи биље наведено у Листи IIIА;
	

	 4) да ли је пошиљка биља обележена ознаком у складу са међународним фитосанитарним нормама;
	

	 5) да ли је за пошиљку биља издато одобрење за увоз за потребе огледа, научноистраживачког рада и клонске селекције.
	

	
	

	Члан 10.
	

	 Идентификација пошиљке биља врши се упоређивањем података из документације која прати пошиљку са ознакама на амбалажи, паковању и утврђеним садржајем пошиљке.
	

	 Најмање на једном документу (фитосертификату, фактури или др.) мора бити наведен, осим трговачког назива, ботанички назив рода или врсте, а за семе и биље намењено садњи наведен и назив сорте у складу са законом.
	

	
	

	Члан 11.
	

	 Фитосанитарни преглед пошиљке биља обухвата и преглед превозног средства, осим за авионске, поштанске и денчане пошиљке.
	

	 Ако се приликом прегледа превозног средства утврди да је пошиљка биља која се у њему налази као животна намирница или украс, заражена карантински штетним организмом, или је увоз, односно провоз тог биља забрањен или ограничен у складу са законом, фитосанитарни инспектор наређује превознику предузимање фитосанитарних мера.
	

	
	

	Члан 12.
	

	 По извршеном прегледу документације, превозног средства и амбалаже фитосанитарни инспектор врши преглед пошиљке биља у складу са одговарајућом процедуром, у циљу провере здравственог стања биља ради утврђивања присуства, односно одсуства штетних организама.
	

	 Провера здравственог стања биља врши се визуелним прегледом биља, узимањем репрезентативних узорака ради прегледа у приручној лабораторији на граничном прелазу. 
	
	

	 Ако приликом обављања визуелног прегледа пошиљке биља посумња на присуство штетних организама са Листе IА део I, Листе IА део II, Листе IБ, Листе IIА део I, Листе IIА део II и Листе IIБ и чије присуство није могуће утврдити приликом прегледа на граничном прелазу, фитосанитарни инспектор узима службени узорак и доставља га референтној лабораторији на лабораторијску анализу.
	

	
	

	Члан 13.
	

	 До завршетка прегледа биља, свака пошиљка биља при увозу и провозу и службени узорак узет из такве пошиљке сматра се сумњивим на присуство карантински штетних организама и не може се отварати и прегледати, нити се из ње могу узимати узорци без сагласности фитосантарног инспектора.
	

	
	

	Начин узорковања и слања узорака, број и величина узорака
	

	
	

	Члан 14.
	

	 Величина узорка који се узима ради прегледа и лабораторијских анализа представља минимални број јединица потребних за добијање репрезентативног узорка у складу са међународним стандардима. 
	
	

	 Фитосанитарни инспектор узима најмање два службена узорка по јединици прегледа пошиљке или партије за вршење лабораторијског анализе. 
	
	

	 Узорке из става 2. овог члана, фитосанитарни инспектор запечаћује службеном пломбом, коју може да скине само овлашћена особа.
	

	 На једној страни службене пломбе утискује се скраћеница „ФИ”, а на другој страни одређени серијски број.
	

	 Ако лабораторијска анализа узорака биља траје дуже, фитосанитарни инспектор може дозволити да се пошиљка биља, уз предузимање потребних превентивних мера, превезе у одговарајући складишни простор који је под царинским надзором, издавањем привременог решења о превозу.
	

	 Узорци биља који се шаљу референтној лабораторији морају се преносити или слати уз мере обезбеђења као хитне и вредносне пошиљке.
	

	
	

	IV. САДРЖАЈ И ВЕЛИЧИНА ПЕЧАТА КОЈИМ СЕ ОВЕРАВА ЦАРИНСКА ДОКУМЕНТАЦИЈА
	

	
	

	Члан 15.
	

	 Када је прегледом пошиљке биља, односно лабораторијском анализом узетих узорака биља утврђено да пошиљка биља испуњава законом прописане услове за увоз, дозволиће се увоз пошиљке биља, издавањем решења или овером царинске документације*, печатом четвртастог облика, димензија 60 х 20mm следеће садржине „Пошиљка прегледана. Увоз дозвољен. Датум прегледа:.........Место уласка:......”, и ставити свој печат и потпис.
	

	 Фитосанитарни инспектор при томе оверава и фитосертификат или фитосертификат за реекспорт печатом фитосанитарне инспекције са наведеним датумом уласка.
	

 Када је утврђено да пошиљка биља, за коју је прописано праћење здравственог стања код крајњег корисника, испуњава законом прописане услове за увоз, фитосанитарни инспектор дозволиће увоз такве пошиљке издавањем решење о дозволи увоза и одредити посткарантински надзор.

*Службени гласник РС, број 32/2011



V. ОБЛИК И САДРЖИНА ПЕЧАТА КОЈИМ СЕ ПОНИШТАВА ФИТОСЕРТИФИКАТ, ОДНОСНО ФИТОСЕРТИФИКАТ ЗА РЕЕКСПОРТ И ОБАВЕШТАВАЊЕ У СЛУЧАЈУ ПРЕДУЗИМАЊА ФИТОСАНИТАРНИХ МЕРА

	
	

	Облик и садржина печата којим се поништава фитосертификат, односно фитосертификат за реекспорт
	

	
	

	Члан 16.
	

	 Када је прегледом пошиљке биља, односно лабораторијском анализом узетих узорака биља утврђено да пошиљка не испуњава законом прописане услове за увоз, фитосанитарни инспектор ставља на предњу страну оригиналног фитосертификата или фитосертификата за реекспорт троугласти печат црвене боје са следећом садржином: „СЕРТИФИКАТ ПОНИШТЕН”. 
	
	

	
	

	Обавештавање у случају предузимања фитосанитарних мера
	

	
	

	Члан 17.
	

	 Фитосанитарни инспектор о наређеним фитосанитарним мерама при увозу обавештава Министарство на Обрасцу 2 - Обавештење о пресретању пошиљке биља, чији су изглед и садржина одштампани уз овај правилник и чине његов саставни део.
	

	
	

	VI. НАЧИН, МЕСТО И ПОСТУПАК ВРШЕЊА ФИТОСАНИТАРНОГ ПРЕГЛЕДА ПОШИЉАКА БИЉА ПРИ ИЗВОЗУ И ОБРАЗАЦ И САДРЖАЈ ЗАХТЕВА ЗА ИЗДАВАЊЕ ФИТОСЕРТИФИКАТА
	

	
	

	Начин, место и поступак вршења фитосанитарног прегледа пошиљке биља при извозу
	

	
	

	Члан 18.
	

	 Фитосанитарни преглед пошиљке биља при извозу врши се у складу са међународним стандардима, на начин прописан чланом 7. овог правилника и водећи рачуна о специфичним захтевима земље увознице.
	

	 Ако то захтева земља увозница фитосанитарни преглед биља може се обавити и на месту производње у току вегетације или у току складиштења.
	

	 Фитосанитарни преглед пошиљке биља при извозу врши се у месту утовара пошиљке.
	

	 Изузетно од става 3. овог члана, фитосанитарни преглед пошиљке биља и издавање фитосертификата, осим пошиљака семена и биља намењеног садњи, може се, када за то постоји оправдан разлог, обавити и на граничном прелазу.
	

	 У случају када се фитосанитарни преглед пошиљке биља обавља на граничном прелазу, извозник у захтеву наводи писмено образложење зашто преглед није извршен у месту утовара, обезбеђује све услове да се фитосанитарни преглед изврши безбедно и квалитетно (истовар целе пошиљке, осветљење, коморе са адекватним температурама) и сноси све трошкове проистекле из тога.
	

	Члан 19.
	

	 При фитосанитарном прегледу пошиљке биља намењене извозу врши се преглед следеће документације:
	

	 1) захтева за издавање фитосертификата;
	

	 2) доказа да је извозник уписан у одговарајући регистар који води Министарство;
	

	 3) документа о здравственој исправности пошиљке биља у складу са законом.
	

	
	

	Образац и садржај захтева за издавање фитосертификата
	

	
	

	Члан 20.
	

	 За пошиљке биља које се извозе из Републике Србије и за које је обавезно издавање фитосертификата, извозник о намераваном извозу подноси писмени захтев за издавање фитосертификата најкасније 24 часа пре утовара, на Обрасцу 3 - Захтев за издавање фитосертификата, који је одштампан уз овај правилник и чини његов саставни део.
	

	
	

	VII. САДРЖАЈ И ОБРАЗАЦ ФИТОСЕРТИФИКАТА И ФИТОСЕРТИФИКАТА ЗА РЕЕКСПОРТ И УСЛОВИ ПОД КОЈИМА СЕ ПРИХВАТА ЕЛЕКТРОНСКА ФОРМА ФИТОСЕРТИФИКАТА
	

	
	

	Члан 21.
	

	 Фитосертификат и фитосертификат за реекспорт садржи податке у складу са Међународним стандардом за фитосанинитарне мере бр. 12 (ISPМ 12), „Смернице за фитосанитарне сертификате”.
	

	 Фитосертификат издаје се на Обрасцу 4 - Фитосертификат, који је одштампан уз овај правилник и чини његов саставни део.
	

	 Фитосертификат за реекспорт издаје се на на Обрасцу 5 - Фитосертификат за реекспорт, који је одштампан уз овај правилник и чини његов саставни део.
	

	 Обрасци из ст. 2. и 3. овог члана штампају се и попуњавају у два примерка. Први примерак је оригинал,а други примерак копија оригинала. 
	
	

	 Електронска форма фитосертификата, односно фитосертификата за реекспорт, може се прихватити ако су испуњени услови одређени за тај облик фитосертификата у складу са Међународним стандардом за фитосанинитарне мере бр. 12 (ISPМ 12).
	

	
	

	VIII. НАЧИН ПОСТУПАЊА СА ПОШИЉКАМА БИЉА У ПРОВОЗУ И НАЧИН ВРШЕЊА ФИТОСАНИТАРНОГ ПРЕГЛЕДА ТИХ ПОШИЉАКА
	

	
	

	Члан 22.
	

	 Фитосанитарном прегледу не подлеже пошиљка биља која је у провозу преко територије Републике Србије.
	

	 Изузетно од става 1. овог члана пошиљка биља која је у провозу преко територије Републике Србије подлеже фитосанитарном прегледу ако:
	

	 1) није пакована на начин којим се спречава ширење штетних организама;
	

	 2) ако се на територији Републике Србије складишти, дели, сједињује са другим пошиљкама, препакује или пакује.
	

	 У случају из става 2. овог члана фитоснитарни инспектор ће поступати по захтеву царинског органа.
	

	 Ако је у току провоза пошиљке из става 1. овог члана потребно обавити претовар због незгоде која се догодила на територији Републике Србије, фитосанитарни инспектор ће обавити фитосанитарни преглед приликом претовара по обавештењу Министарства унутрашњих послова или превозника.
	

	
	

	IX. ЗАВРШНЕ ОДРЕДБЕ
	

	
	

	Члан 23.
	

	 Даном ступања на снагу овог правилника престаје да важи Правилник о здравственом прегледу пошиљака биља у промету преко државне границе („Службени лист СРЈ”, бр. 69/99 и 59/01 и „Службени гласник РС”, бр. 21/06 и 42/08).
	

	
	

	Члан 24.
	

	 Овај правилник ступа на снагу осмог дана од дана објављивања у „Службеном гласнику Републике Србије”.
	

	
	

	 Број 110-00-00303/2009-09
	

	 У Београду, 7. маја 2010. године
	

	 Министар,
	
 др 
Саша Драгин, с.р.
	
	НАПОМЕНА ИЗДАВАЧА: Правилником о изменама 
	Правилника о фитосанитарној контроли биља, биљних производа и прописаних 
	објекатау међународном промету
	("Службени гласник РС", број 57/2014)
	
	
	замењени су Образац 1 – Захтев за фитосанитарни преглед пошиљке биља, 
	Образац 4 – Фитосертификат и Образац 5 – Фитосертификат за реекспорт (види 
	члан 2. Правилника - 57/2014-27)
	
	
	Образац 1 - 
	Захтев за фитосанитарни преглед пошиљке биља
	
	Образац 2 - 
	Обавештење о пресретању пошиљке биља
	
	Образац 3 - 
	Захтев за издавање фитосертификата
	
	Образац 4 - 
	Фитосертификат
	
	Образац 5 - 
	Сертификат за реекспорт


