


	
	Zakon

	


	
			Редакцијски пречишћен текст
			
			
			На основу члана 43. став 3, члана 46. и члана 221. став 1. тачка 1) Закона о здравственом осигурању („Службени гласник РС”, бр. 107/05, 109/05 – исправка, 57/11, 110/12 – УС, 119/12, 99/14, 123/14, 126/14 – УС, 106/15 и 10/16 – др. закон),
			Управни одбор Републичког фонда за здравствено осигурање, на седници одржаној 30. маја 2018. године, доноси
			ПРАВИЛНИК 
			о Листи лекова који се прописују и издају на терет средстава обавезног здравственог осигурања 
			"Службени гласник РС", бр. 45 од 13. јуна 2018, 52 
			од 6. јула 2018 - исправка, 63 од 17. августа 2018, 90 од 21. 
			новембра 2018, 5 од 31. јануара 2019.
			НАПОМЕНА ИЗДАВАЧА:


			Правилник о 
			изменама и допунама Правилника о 
			Листи лекова који се прописују и издају на терет средстава обавезног 
			здравственог осигурања 
			(„Службени гласник РС“, број 5/2019)
			ступа на снагу осмог дана од дана 
			објављивања у „Службeном гласнику Републике Србије”, 
			односно 8. фебруара 2019. године, 
			осим одредаба члана 1. став 2, члана 
			2. ст. 1, 9. и 10, члана 3. ст. 2. и 5, члана 4. став 3, члана 6. 
			став 9, члана 7. ст. 2. и 5, члана 9. ст. 5, 13. и 14, члана 11. ст. 
			3. и 7, члана 15. став 2. и члана 16. ст. 1. и 3, које се примењују 
			по истеку 30 дана од дана ступања на снагу овог правилника 
			(види члан 29. Правилника – 5/2019-96).
			Члан 1.
			Овим правилником утврђује се Листа лекова који се прописују и издају на терет средстава обавезног здравственог осигурања (у даљем тексту: Листа лекова) и износ средстава који се обезбеђује из средстава обавезног здравственог осигурања, односно износ средстава који обезбеђује осигурано лице.
			Листа лекова из става 1. овог члана одштампана је уз овај правилник и чини његов саставни део.
			Члан 2.
			Листу лекова из члана 1. став 1. овог правилника чине:
			1) А. Лекови који се прописују и издају на обрасцу лекарског рецепта (у даљем тексту: Листа А);
			2) А1. Лекови који се прописују и издају на обрасцу лекарског рецепта, а који имају терапијску паралелу (терапијску алтернативу) лековима у Листи А (у даљем тексту: Листа A1);
			3) Б. Лекови који се примењују у току амбулантног односно болничког лечења у здравственим установама (у даљем тексту: Листа Б);
			4) Ц. Лекови са посебним режимом (у даљем тексту: Листа Ц); 
			5) Д. Лекови који немају дозволу у Републици Србији, а неопходни су у дијагностици и терапији – нерегистровани лекови, а изузетно и лекови за које је издата дозвола за лек у Републици Србији и који су истог ИНН као лек који се налази на Листи лекова, али који није доступан на тржишту Републике Србије у количинама које су неопходне за остваривање здравствене заштите осигураних лица, односно који је повучен из промета (у даљем тексту: Листа Д).
			Лекови из става 1. овог члана разврстани су у групе према анатомско-терапијско-хемијској класификацији лекова (АТЦ) и то: 
			Листа А састоји се из 14 група лекова,
			Листа А1 састоји се из 12 група лекова,
			Листа Б састоји се из 12 група лекова,
			Листа Ц састоји се из 5 група лекова,
			Листа Д састоји се из 14 група лекова.
			Члан 3.
			Листa А, Листа А1, Листа Б и Листа Ц садрже:
			– следеће податке о леку:
			1) шифра јединствене класификације лека – ЈКЛ,
			2) шифра лека анатомско-терапијско-хемијска – АТЦ,
			3) интернационално незаштићено име лека – ИНН,
			4) заштићено име лека,
			5) фармацеутски облик лека – ФО,
			6) паковање и јачина лека,
			7) назив произвођача лека,
			8) држава производње лека,
			9) цена лека на велико за паковање,
			10) дефинисана дневна доза – ДДД,
			11) цена лека на велико по ДДД,
			12) партиципација осигураног лица,
			13) индикација,
			14) напомена;
			– следеће податке о дијететском производу:
			1) шифра (додељује Републички фонд за здравствено осигурање, у даљем тексту: Републички фонд),
			2) шифра анатомско-терапијско-хемијска – АТЦ, 
			3) интернационално незаштићено име – ИНН,
			4) заштићено име,
			5) фармацеутски облик – ФО,
			6) паковање и јачина,
			7) назив произвођача,
			8) држава производње,
			9) цена на велико за паковање,
			10) партиципација осигураног лица,
			11) индикација,
			12) напомена;
			Листа Д садржи следеће податке о леку:
			1) шифра лека (додељује Републички фонд),
			2) шифра лека анатомско-терапијско-хемијска – АТЦ,
			3) интернационално незаштићено име лека – ИНН,
			4) фармацеутски облик лека – ФО,
			5) јачина лека,
			6) индикације.
			Члан 4.
			За одређене лекове са Листе лекова, утврђује се ограничење у прописивању у односу на:
			1) медицинску дијагнозу утврђену у складу са Међународном класификацијом болести – Десета ревизија (МКБ-10);
			2) мишљење лекара одговарајуће специјалности (које важи до наредне контроле код лекара специјалисте);
			3) мишљење три лекара одговарајуће специјалности референтне здравствене установе (које важи до наредне контроле код тих лекара специјалиста у референтној здравственој установи);
			4) мишљење надлежне стручне комисије Републичког фонда за одобравање употребе одређеног лека, коју образује и именује директор Републичког фонда (у даљем тексту: Комисија РФЗО);
			5) број паковања лека који се могу прописати на један лекарски рецепт. 
			При увођењу новог лека у терапију, на један лекарски рецепт може се прописати највише једно паковање лека.
			Изузетно од става 2. овог члана, за лекове из групе имуносупресивних лекова (АТЦ класификација: L04) на један лекарски рецепт може се прописати више од једног паковања лека.
			Члан 5.
			За лекове са Листе А, утврђује се партиципација коју плаћају осигурана лица у фиксном износу од 50 динара за сваку количину издатог лека која је једнака или мања од количине лека у паковању на Листи лекова. 
			За лекове са Листе А1, утврђује се партиципација у процентуалном износу од 10% до 90% од цене лека на мало, коју плаћају сва лица.
			За ампулиране лекове са Листе Б, који се апликују у здравственим установама које обављају здравствену делатност на примарном нивоу, утврђује се партиципација у износу од 50 динара по једном налогу, коју плаћају осигурана лица.
			За лекове са Листе А и Листе А1, који се користе у току болничког лечења, осигурана лица не плаћају партиципацију у фиксном и процентуалном износу. 
			За лекове са Листе Б, Листе Ц и Листе Д, Републички фонд обезбеђује средства у пуном износу од цене лека.
			Члан 6.
			За лекове са Листе лекова које је осигурано лице набавило у иностранству, у складу са општим актом Републичког фонда, утврђује се партиципација у износу од 20% од динарског износа цене лека по једном паковању.
			Члан 7.
			Партиципацију за лекове са Листе А и Листе Б из члана 5. ст. 1. и 3. овог правилника не плаћају:
			1) ратни војни инвалиди, мирнодопски војни инвалиди и цивилни инвалиди рата;
			2) слепа лица и трајно непокретна лица, као и лица која остварују новчану накнаду за туђу помоћ и негу другог лица, у складу са законом;
			3) деца, ученици и студенти до краја прописаног школовања, а најкасније до навршених 26 година живота;
			4) жене у току трудноће, порођаја и 12 месеци после порођаја. 
			Члан 8.
			Лекови са Листе А и Листе Б из члана 5. ст. 1. и 3. овог правилника обезбеђују се у пуном износу без плаћања партиципације:
			1) привремено расељеним лицима са територије АП Косово и Метохија, којима је то својство утврдио надлежни републички огран;
			2) осигураницима из члана 22. ст. 1. и 4. Закона о здравственом осигурању као и члановима уже породице осигураника из члана 22. став 1. тач. 7)–9), 11) и 16) и став 4. Закона о здравственом осигурању;
			3) осигураницима из чл. 17. и 23. Закона о здравственом осигурању као и члановима њихових породица, чији су приходи испод износа утврђених у складу са одредбама подзаконског акта којим је регулисан садржај и обим права на здравствену заштиту из обавезног здравственог осигурања и партиципација. 
			Члан 9.
			Даном ступања на снагу овог правилника престаје да важи Правилник о Листи лекова који се прописују и издају на терет средстава oбавезног здравственог осигурања („Службени гласник РС”, бр. 45/17, 56/17 – исправка, 70/17, 76/17, 87/17, 89/17 – исправка, 103/17 и 19/18). 
			Члан 10.
			Овај правилник, по добијању сагласности Владе, ступа на снагу наредног дана од дана објављивања у „Службеном гласнику Републике Србије”, осим дела Правилника којим су утврђени лекови: MOLICOR (ЈКЛ 1102519), CARDISTEPS (ЈКЛ 1103374), CASCATA (ЈКЛ 1103379 и ЈКЛ 1103378), ROSUVASTATIN ATB (ЈКЛ 1104381 и ЈКЛ 1104380), FIUMIN (ЈКЛ 1139117), FORTECORTIN (ЈКЛ 1047144 и ЈКЛ 1047145), ZINNAT (ЈКЛ 3321956 и ЈКЛ 3321957), EVIPLERA (ЈКЛ 1328443), ALOPURINOL BELUPO (ЈКЛ 1168051 и ЈКЛ 1168052), CODEXY (ЈКЛ 1087448, ЈКЛ 1087449 и ЈКЛ 1087450), TARGINACT (ЈКЛ 1087660, ЈКЛ 1087662, ЈКЛ 1087664 и ЈКЛ 1087666), PREGABALIN MYLAN PHARMA (ЈКЛ 1084144 и ЈКЛ 1084145), UNILAT (ЈКЛ 7099155), GLICLADA SR (ЈКЛ 1042028 и ЈКЛ 1042029), GLUKOWIN (ЈКЛ 1042032), FLEKANID (ЈКЛ 1101422, ЈКЛ 1101423 и ЈКЛ 1101425), CORAXAN (ЈКЛ 1109125 и ЈКЛ 1109126), DIUVER (ЈКЛ 1400476 и ЈКЛ 1400475), INSPRA (ЈКЛ 1400480 и ЈКЛ 1400481), FURAS (ЈКЛ 1400000), NATRIXAM (ЈКЛ 1104650 и ЈКЛ 1104651), VIACORAM (ЈКЛ 1103620 и ЈКЛ 1103621), TARKA (ЈКЛ 1403666 и ЈКЛ 1403667), VALODIP (ЈКЛ 1103804, ЈКЛ 1103805 и ЈКЛ 1103806), FIBRETA (ЈКЛ 1104236), TREAKOL (ЈКЛ 1104010 и ЈКЛ 1104011), TRINOMIA (ЈКЛ 1104640, ЈКЛ 1104641 и ЈКЛ 1104642), TAMSUDIL T (ЈКЛ 1134666), DUTASTERID ADOC (ЈКЛ 1134307), MOLOXIN (ЈКЛ 1329006 и ЈКЛ 1329007), KVENTIAX SR (ЈКЛ 1070331, ЈКЛ 1070332, ЈКЛ 1070330 и ЈКЛ 1070333), CAMPRAL (ЈКЛ 1075310), SPIOLTO RESPIMAT (ЈКЛ 7114247), који се примењује по истеку 30 дана од дана ступања на снагу овог правилника.
			01/2 број 110-80/18
			У Београду, 30. маја 2018. године
			Управни одбор Републичког фонда за здравствено осигурање
			Председник,
			Вања Мандић, с.р
			ПрилозиНАПОМЕНА 
			ИЗДАВАЧА: 
			Исправком Правилника о Листи лекова који се прописују и 
			издају на терет средстава обавезног здравственог осигурања 
			("Службени гласник РС", број 52/2018), исправљене су Листа А1 и 
			Листа Б (види Исправку - 52/2018-126)Правилником о 
			изменама и допунама Правилника о Листи лекова који се прописују и 
			издају на терет средстава обавезног здравственог осигурања 
			(„Службени гласник РС“, број 63/2018) измењене су листе А, А1, Б, Б1 
			и Ц (види Правилник - 63/2018-42). Овај правилник ступио је на снагу 
			наредног дана од дана објављивања у „Службeном гласнику Републике 
			Србије”, односно 18. августа 2018. године, осим одредаба члана 2. 
			став 2, члана 3. став 2, члана 4. став 1, члана 5. ст. 1, 4, 5. и 8, 
			члана 6. став 3, члана 7. став 2, члана 8, члана 9. став 2. и члана 
			10. став 2, које се примењују по истеку 30 дана од дана ступања на 
			снагу Правилника, односно 18. септембра 2018. године и одредбе члана 
			14. став 19. која се примењује од 1. јануара 2019. године (види члан 
			25. Правилника – 63/2018-42).Правилником о допуни 
			Правилника о Листи лекова који се прописују и издају на терет 
			средстава обавезног здравственог осигурања („Службени гласник РС“, 
			број 90/2018) који је ступио на снагу осмог дана од дана објављивања 
			у „Службeном гласнику Републике Србије”, односно 29. новембра 2018. 
			године, а примењиваће се од 1. јануара 2019. године, допуњена је 
			Листа Д (види члан 1. Правилника - 90/2018-42).
			Правилником о изменама и допунама Правилника о Листи лекова 
			који се прописују и издају на терет средстава обавезног здравственог 
			осигурања („Службени гласник РС“, број 5/2019) измењене су листе А, 
			А1, Б, Б1, Ц и Д (види Правилник - 5/2019-96). Овај правилник je ступио 
			на снагу осмог дана од дана објављивања у „Службeном гласнику 
			Републике Србије”, односно 8. фебруара 2019. године, осим одредаба 
			члана 1. став 2, члана 2. ст. 1, 9. и 10, члана 3. ст. 2. и 5, члана 
			4. став 3, члана 6. став 9, члана 7. ст. 2. и 5, члана 9. ст. 5, 13. 
			и 14, члана 11. ст. 3. и 7, члана 15. став 2. и члана 16. ст. 1. и 
			3, које се примењују по истеку 30 дана од дана ступања на снагу овог 
			правилника (види члан 29. Правилника - 5/2019-96).
			Пречишћен текст Листе 
			лекова, без посебно означених измена и допуна, преузет је са 
			вебсајта Републичког фонда за здравствено осигурање:
			
			
			Листа А - Лекови који се прописују и издају на обрасцу лекарског рецепта
			(примењује се од 8. фебруара 2019. 
			године)
			
			Листа А - Лекови који се прописују и издају на обрасцу лекарског рецепта
			(примењује се од 11. марта 2019. 
			године)
			
			
			Листа А1 - Лекови који се прописују и издају на обрасцу лекарског рецепта, а који имају терапијску паралелу (терапијску алтернативу) лековима у листи А 
			(примењује се од 8. фебруара 2019. године)
			
			Листа А1 - Лекови који се прописују и издају на обрасцу лекарског рецепта, а који имају терапијску паралелу (терапијску алтернативу) лековима у листи А 
			(примењује се од 11. марта 2019. године)
			
			
			Листа Б - Лекови који се примењују у току амбулантног, односно болничког лечења у здравственим установама
			(примењује се од 8. фебруара 2019. године)
			
			
			Листа Ц - Лекови са посебним режимом издавања
			(примењује се од 8. фебруара 2019. 
			године)
			
			
			Листа Д - Лекови који немају дозволу за стављање у промет у Републици Србији, а неопходни су у дијагностици и терапији - нерегистровани лекови
			(примењује се од 8. фебруара 2019. године)
			
			
			Легенда и скраћенице

			
			
		
			
	

