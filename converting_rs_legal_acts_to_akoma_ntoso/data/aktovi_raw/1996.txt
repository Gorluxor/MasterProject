


	
	Zakon

	


	
				
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразума између Владе Републике Србије и Владе Грузије о сарадњи у области туризма
				Проглашава се Закон о потврђивању Споразума између Владе Републике Србије и Владе Грузије о сарадњи у области туризма, који је донела Народна скупштина Републике Србије на Четвртој седници Првог редовног заседања у 2015. години, 17. априла 2015. године.
				ПР број 51
				У Београду, 21. априла 2015. године
				Председник Републике,
				Томислав Николић, с.р.
				
				ЗАКОН
				о потврђивању Споразума између Владе Републике Србије и Владе Грузије о сарадњи у области туризма
				"Службени гласник РС - Међународни уговори", 
				број 8 од 21. априла 2015.
				Члан 1.
				Потврђује се Споразум између Владе Републике Србије и Владе Грузије о сарадњи у области туризма, сачињен 4. јула 2013. године у Београду, у оригиналу на српском, грузијском и енглеском језику.
				Члан 2.
				Текст Споразума о сарадњи у области туризма између Владе Републике Србије и Владе Грузије у оригиналу на српском језику гласи:
				СПОРАЗУМизмеђуВЛАДЕ РЕПУБЛИКЕ СРБИЈЕиВЛАДЕ ГРУЗИЈЕО САРАДЊИ У ОБЛАСТИ ТУРИЗМА
				Влада Републике Србије и Влада Грузије (у даљем тексту: Стране), желећи да унапреде пријатељске односе између народа Републике Србије и Грузије,
				Свесне важности туризма за развој односа у области економије и културе, као и за боље разумевање начина живота, историје и културног наслеђа обе земље,
				Потврђујући потребу за стварањем правног оквира за сарадњу у области туризма,
				Споразумеле су се о следећем:
				Члан 1.
				1. Стране теже развоју и јачању сарадње у области туризма са нагласком на повећању разумевања историје и културе обе земље.
				2. Сарадња у области туризма, која је утврђена овим споразумом, одвијаће се у складу са одредбама овог споразума, важећим прописима на државним територијама Страна, основним принципима и нормама међународног права и осталим међународним споразумима чије су потписнице Република Србија и Грузија.
				Члан 2.
				Стране подржавају успостављање и развој сарадње између предузетника Републике Србије и Грузије и организација које учествују у развоју туризма, а које инвестирају у предметну област и спроводе заједничке активности.
				Члан 3.
				Сарадња из члана 2. остварује се на следећи начин:
				а) промоцијом организованих групних и индивидуалних туристичких путовања између две државе, 
				б) подржавањем заједничких активности и пројеката,
				в) разменом стручњака,
				г) разменом информација,
				д) подржавањем развоја кадрова у области туризма и угоститељства.
				Члан 4.
				Стране подстичу размену информација у следећим областима:
				а) статистика туризма,
				б) образовни програми, конференције, семинари и радионице у области туризма и угоститељства,
				в) промотивне активности,
				г) потенцијал за инвестиције,
				д) трендови и новине у развоју туризма,
				ђ) прописи који уређују туристичку активност.
				Члан 5.
				Стране подржавају сарадњу између образовних институција и размену студената, стручњака и научника специјализованих за област туризма и угоститељства.
				Члан 6.
				1. Стране оснивају Мешовиту комисију која је одговорна за правилно спровођење одредаба овог споразума и изналажење решења за проблеме који могу проистећи из његовог спровођења.
				2. Мешовита комисија састоји се од представника државних институција надлежних за туризам, које су именовале Стране.
				3. Први састанак Мешовите комисије одржаће се шест месеци од ступања на снагу овог споразума.
				4. На првом састанку Мешовита комисија израђује пословник којим уређује поступке за реализацију њених активности.
				5. По један представник сваке Стране председава Мешовитом комисијом.
				6. Мешовита комисија се састаје у складу са постојећим потребама и на основу писаног захтева Страна у Републици Србији и Грузији.
				7. У случају да Мешовита комисија не реши спор између Страна, који се тиче тумачења и спровођења овог споразума, спор се решава консултацијама и/или преговорима између Страна.
				Члан 7.
				Одредбе Споразума могу се изменити међусобном сагласношћу Страна, што ће бити утврђено посебним документом који ступа на снагу у складу са чланом 8. овог споразума. Тај документ је саставни део Споразума.
				Члан 8.
				1. Споразум ступа на снагу 30 (тридесет) дана од пријема последњег писаног обавештења, којим Стране обавештавају једна другу о окончању интерних – државних поступака који су неопходни за ступање на снагу овог споразума.
				2. Споразум се закључује на период од 5 (пет) година. Споразум се аутоматски продужава за период од следећих 5 (пет) година, осим ако једна Страна писаним обавештењем не обавести другу о својим намерама да раскине овај споразум 6 (шест) месеци пре истека петогодишњег периода.
				Сачињено у Београду, дана 4. јула 2013. године, у два примерка, сваки на српском, грузијском и енглеском језику, при чему сваки текст има једнаку важност.
				У случају неслагања у тумачењу одредаба Споразума, меродаван је текст на енглеском језику.
				
				
					
						
							
								У име Владе Републике Србије
								др Горан Петковић, с.р.
								државни секретар у Министарству финансија и привреде Републике Србије
							
							
								У име Владе Грузије
								Давид Бакрадзе, с.р.
								изванредни и опуномоћени 
								амбасадор Грузије у Републици Србији
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

