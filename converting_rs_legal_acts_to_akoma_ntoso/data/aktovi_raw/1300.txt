


	
	Zakon

	


	
				На основу члана 8. став 3. тачка 1) Закона о Агенцији за привредне регистре („Службени гласник РС”, бр. 55/2004, 111/2009 и 99/2011) и члана 70. Одлуке о накнадама за послове регистрације и друге услуге које пружа Агенција за привредне регистре („Службени гласник РС”, број 5/2012),
				Управни одбор Агенције за привредне регистре, на седници одржаној 11. јула 2012. године, доноси 
				
				
				МЕТОДОЛОГИЈУ 
				за давање података у електронској форми 
				
				"Службени гласник 
				РС", број 68 од 18. јула 2012.
				
				Основне одредбе
				Члан 1.
				Овом методологијом за давање података у електронској форми (у даљем тексту: Методологија) уређује се начин разврставања елементарних података у групе података у Регистру привредних субјеката, Регистру удружења, Регистру страних удружења, Регистру задужбина и фондација, Регистру представништава страних задужбина и фондација, евиденцијама и другим базама података које води Агенција за привредне регистре (у даљем тексту: Агенција), разврставање група података у сетове података, одређивање висине накнада по сетовима података, начин подношења захтева за давање података у електронској форми, прецизирање услова за вршење претрага по одређеним критеријумима у циљу давања података, начин израде сложених аранжмана, начин подношења захтева и начин преузимања података у електронској форми. 
				Овом методологијом уређује се и садржина и изглед Захтева за давање података у електронској форми (у даљем тексту: Захтев), који је као Прилог 4 одштампан и чини саставни део Методологије.
				Давање података из Регистра јавних гласила, Регистра стечајних маса, Регистра туризма и Регистра удружења, друштава и савеза у области спорта врши се на основу члана 69. став 1. тачка 2) Одлуке о накнадама за послове регистрације и друге услуге које пружа Агенција за привредне регистре (у даљем тексту: Одлука) и обухвата најшири актуелни сет података из сваког од наведених регистара, док се Методологијом прецизира начин подношења Захтева, као и услови за вршење претрага по одређеним критеријумима у циљу давања података.
				Давање података из Регистра заложног права на покретним стварима и правима, Регистра финансијског лизинга и Регистра судских забрана врши се на основу члана 69. став 1. тач. 3. и 4) Одлуке, док се Методологијом ближе уређује разврставање елементарних података у одговарајуће извештаје и прецизира начин подношења Захтева, као и услови за вршење претрага по одређеним критеријумима у циљу давања података.
				Значење појмова 
				Члан 2.
				Појмови употребљени у овој методологији имају следеће значење:
				1) елементарни податак јесте изворни податак који је прописан као предмет регистрације или евиденције или други податак садржан у регистру или евиденцији, који се може разврставати у одређену групу података или директно у одговарајући извештај; 
				2) група података јесте уређени скуп једног или више елементарних података;
				3) сет података јесте уређени скуп група података како је дефинисано овом методологијом;
				4) сложени аранжман јесте сет података састављен од података који потичу из више регистара, евиденција и база података које води Агенција.
				Разврставање елементарних података 
				Члан 3.
				Елементарни подаци из Регистра привредних субјеката, Регистра удружења, Регистра страних удружења, Регистра задужбина и фондација, Регистра представништава страних задужбина и фондација, евиденција и других база података које води Агенција разврставају су у групе података као у Прилогу 1, који је одштампан и чини саставни део Методологије, на следећи начин:
				1) Регистар привредних субјеката – привредна друштва (РПС-ПД) – Табела 1-1, која обухвата групе података чије су шифре 1001-1040 и 1066;
				2) Регистар привредних субјеката – предузетници (РПС-ПР) – Табела 1-2, која обухвата групе података чије су шифре 1041-1065;
				3) Регистар удружења и Регистар страних удружења (РУДР) – Табела 1-3, која обухвата групе података чије су шифре 49-71;
				4) Регистар задужбина и фондација и Регистар представништава страних задужбина и фондација (РЗИФ) – Табела 1-4, која обухвата групе података чије су шифре 72-101 и 1067.
				Група података чија је шифра 124 „Разврставање према величини правног лица” преузет је из Регистра финансијских извештаја и података о бонитету правних лица и предузетника.
				Разврставање група података у сетове података
				Члан 4.
				Групе података разврставају сe у сетове података као у Прилогу 2, који је одштампан и чини саставни део Методологије, на следећи начин:
				
					
						
							
								Назив сета података
							
							
								Ознака сета података,
								заједничка и по регистрима
							
							
								Опис сета података
							
						
						
							
								Сет података 1
							
							
								СП1
								СП1-Д, СП1-П, СП1-У, СП1-Ф
							
							
								Основни сет података, за регистре 
								РПС-ПД, РПС-ПР, РУДР и РЗИФ
							
						
						
							
								Сет података 2
							
							
								СП2
								СП2-Д, СП2-П, СП2-У, СП2-Ф
							
							
								Проширени основни сет података, 
								који у себи садржи и сет података 1, за регистре 
								РПС-ПД, РПС-ПР, РУДР и РЗИФ
							
						
						
							
								Сет података 3
							
							
								СП3
								СП3-Д, СП3-П, СП3-У, СП3-Ф
							
							
								Додатни сет података 3, 
								уз обавезни сет података 2, за регистре 
								РПС-ПД, РПС-ПР, РУДР и РЗИФ
							
						
						
							
								Сет података 4
							
							
								СП4
								СП4-Д, СП4-П
							
							
								Додатни сет података 4, уз обавезни сет података 2, за регистре РПС-ПД и РПС-ПР
							
						
						
							
								Сет података 5
							
							
								СП5
								СП5-Д, СП5-П
							
							
								Додатни сет података 5, уз обавезни сет података 2, за регистре РПС-ПД и РПС-ПР
							
						
						
							
								Сет података 6
							
							
								СП6
								СП6-Д, СП6-П
							
							
								Додатни сет података 6, уз обавезни сет података 2, за регистре РПС-ПД и РПС-ПР
							
						
					
				
				Разврставање података у извештаје са елементарним подацима
				Члан 5.
				Елементарни подаци из Регистра заложног права на покретним стварима и правима разврставају се у извештаје:
				1) о укупном броју заложних права (ИРЗП-1);
				2) о броју заложних права по врсти залоге (уговорна, судска, законска залога) (ИРЗП-2);
				3) о структури заложних поверилаца (ИРЗП-3);
				4) о структури залогодаваца (ИРЗП-4);
				5) о структури предмета залоге (ИРЗП-5);
				6) са елементарним подацима о заложним правима (ИРЗП-6).
				Елементарни подаци из Регистра финансијског лизинга разврставају се у:
				1) извештаје о укупном броју уговора о финансијском лизингу (ИРФЛ-1);
				2) извештаје о структури давалаца лизинга (ИРФЛ-2);
				3) извештаје о структури прималаца лизинга (ИРФЛ-3);
				4) извештаје о структури предмета лизинга (ИРФЛ-4);
				5) извештаје са изворним подацима о уговорима о финансијском лизингу (ИРФЛ-5);
				6) стандардизоване извештаје (ИРФЛ-6). 
				Елементарни подаци из Регистра судских забрана разврставају се у извештаје:
				1) о броју привремених мера (ИРСЗ-1);
				2) о броју привремених мера по врстама поступака у којима су одређене (ИРСЗ-2);
				3) о структури извршних дужника (ИРСЗ-3);
				4) о структури предмета у односу на које је забрана одређена (ИРСЗ-4);
				5) са изворним подацима о привременим мерама (ИРСЗ-5);
				Детаљан садржај извештаја из ст. 1, 2. и 3. овог члана дат је у Прилогу 3, који је одштампан и чини саставни део Методологије.
				Збирни (статистички) подаци
				Члан 6.
				Збирни (статистички) подаци за све регистре обухваћене чланом 1. Методологије формирају се на основу критеријума дефинисаних у члану 7. Методологије и испоручује се кориснику у облику извештаја.
				Садржај и начин подношења Захтева
				Члан 7.
				За регистре обухваћене чланом 1. Методологије, корисници добијају податке на основу поднетог Захтева, на следећим обрасцима:
				– за Регистар привредних субјеката – привредна друштва Образац ДП-РПСД;
				– за Регистар привредних субјеката – предузетници Образац ДП-РПСП; 
				– за Регистар удружења и Регистар страних удружења Образац ДП-РУДР;
				– за Регистар задужбина и фондација и Регистар представништава страних задужбина и фондација Образац ДП-РЗФ;
				– за Регистар јавних гласила Образац ДП-РЈГ;
				– за Регистар стечајних маса Образац ДП-РСМ;
				– за Регистар туризма Образац ДП-РТУР;
				– за Регистар удружења, друштава и савеза у области спорта Образац ДП-РСПО;
				– за Регистар заложног права на покретним стварима и правима Образац ДП-РЗП;
				– за Регистар финансијског лизинга Образац ДП-РФЛ;
				– за Регистар судских забрана Образац ДП-РСЗ.
				Захтев обавезно садржи: 
				1) дефиницију садржаја података, у складу са чл. 1, 3, 4. и 5. Методологије;
				2) дефиницију критеријума претраге података у одабраном регистру, у складу са чл. 7. и 8. Методологије.
				Захтев се подноси Агенцији у папирној или електронској форми, на један од следећих начина:
				1) путем електронске поште (e-mail), на адресу apr-podaci@apr.gov.rs;
				2) путем других електронских сервиса које обезбеђује Агенција.
				Критеријуми претраге података
				Члан 8.
				Критеријуми претраге података, на основу којих се добија одређени број регистрованих субјеката са изабраним сетовима података за Регистре из члана 1. став 1. и став 3. Методологије, односно одређени број регистрованих уговора или привремених мера, за Регистре из члана 1. став 4. Методологије, су:
				1) обавезни критеријуми претраге података;
				2) додатни критеријуми претраге података;
				3) остали критеријуми претраге података.
				Обавезни и додатни критеријуми претраге података унапред су дефинисани у одговарајућем Захтеву, а остали критеријуми представљају било који елементарни податак, из једног или више регистара, на основу ког се може дефинисати прецизан и остварив захтев корисника за претрагу података.
				У оквиру сваког критеријума претраге може се дефинисати једна вредност или, ако је могуће, прецизна листа више вредности одабраног елементарног податка, по коме ће се претрага вршити.
				Претрага података по критеријумима наведеним у Захтеву, калкулација цене и издавање одговарајућег предрачуна посебно се не наплаћује, осим у случајевима вишеструких претрага, када ће се захтев корисника сматрати као Захтев за достављање збирних (статистичких) података, под условима дефинисаним у члану 13. Методологије.
				Под вишеструким претрагама из става 4. овог члана сматрају се претраге на основу више од три обрађена захтева за давање података од стране одређеног корисника у текућој години, а који нису резултовали плаћањем предрачуна и испоруком одговарајућих података.
				Сложени аранжмани по критеријумима који потичу из више регистара
				Члан 9.
				Корисник може поднети Захтев у коме је дефинисано више критеријума претраге података из различитих регистара користећи поље „Остали критеријуми претраге” у захтеву.
				Начин преузимања података 
				Члан 10.
				На основу захтева корисника, Агенција формира и испоручује изабране сетове података у електронској форми, у једном од следећих формата:
				1) MDB формат (MS Access фајл);
				2) XLS/XSLX формат (MS Excel фајл).
				На основу захтева корисника, Агенција формира и испоручује извештаје о збирним (статистичким) подацима у електронској форми, у једном од следећих формата:
				1) DOC/DOCX формат (MS Word фајл);
				2) PDF формат.
				Корисници ће изабране податке и извештаје о збирним (статистичким) подацима у електронској форми преузимати на један од следећих начина:
				1) путем електронског носача – медија (DVD/CD);
				2) путем електронске поште (e-mail);
				3) путем других електронских сервиса које обезбеђује Агенција.
				Одређивање висине накнада по сетовима података за Регистар привредних субјеката
				Члан 11.
				У Табелама разврставања података из Прилога 2 висине накнада за податке из Регистра привредних субјеката, посебно за привредна друштва (Табела 1-1), посебно за предузетнике (Табела 1-2), одређене су на нивоу сетова података дефинисаних у члану 4. Методологије, на следећи начин:
				
					
						
							
								Назив сета података
							
							
								Ознака сета података
							
							
								Висина накнаде 
								по регистрованом субјекту (динара)
							
						
						
							
								Сет података 1
							
							
								СП1-Д, СП1-П
							
							
								10,00
							
						
						
							
								Сет података 2
							
							
								СП1-Д, СП1-П
							
							
								15,00
							
						
						
							
								Сет података 3
							
							
								СП1-Д, СП1-П
							
							
								5,00
							
						
						
							
								Сет података 4
							
							
								СП1-Д, СП1-П
							
							
								5,00
							
						
						
							
								Сет података 5
							
							
								СП1-Д, СП1-П
							
							
								5,00
							
						
						
							
								Сет података 6
							
							
								СП1-Д, СП1-П
							
							
								5,00
							
						
					
				
				За изабрани број регистрованих субјеката, одређен критеријумима претраге података дефинисаним у Захтеву, у складу са чланом 8. Методологије, корисници могу наручити следеће сетове података за привредна друштва и предузетнике:
				1) Сет података 1 (Основни сет података);
				2) Сет података 2 (Проширени основни сет података), који у себи садржи и сет података 1;
				3) Комбиновани сет података, који обавезно садржи сет података 2 и било коју комбинацију од 1, 2, 3 или сва 4 сета података из скупа (СП3, СП4, СП5, СП6).
				Накнада за комбиновани сет података обрачунава се сабирањем накнада за сет података 2 плус накнада по одабраном додатном сету података, што износи минимум 20 динара, а максимум 35 динара по регистрованом субјекту.
				Одређивање висине накнада по сетовима података за Регистар удружења и Регистар страних удружења, Регистар задужбина и фондација и Регистар представништава задужбина и фондација
				Члан 12.
				У Табелама разврставања података из Прилога 2 висине накнада за податке из Регистра удружења (Табела 1-3) и Регистра задужбина и фондација (Табела 1-4) одређене су на нивоу сетова података дефинисаних у члану 4. Методологије, на следећи начин:
				
					
						
							
								Назив сета података
							
							
								Ознака сета података
							
							
								Висина накнаде 
								по регистрованом субјекту (динара)
							
						
						
							
								Сет података 1
							
							
								СП1-У, СП1-Ф
							
							
								10,00
							
						
						
							
								Сет података 2
							
							
								СП2-У, СП2-Ф
							
							
								20,00
							
						
						
							
								Сет података 3
							
							
								СП3-У, СП3-Ф
							
							
								15,00
							
						
					
				
				За изабрани број регистрованих субјеката, одређен критеријумима претраге података дефинисаним у захтеву корисника, у складу са чланом 7. Методологије, корисници могу наручити следеће сетове података за Регистар удружења Регистар страних удружења, Регистар задужбина и фондација и Регистар представништава страних задужбина и фондација:
				1) Сет података 1 (Основни сет података);
				2) Сет података 2 (Проширени основни сет података), који у себи садржи и сет података 1; 
				3) Комбиновани сет података, који обавезно садржи сет података 2 и сет података 3.
				Накнада за комбиновани сет података обрачунава се сабирањем накнада за сет података 2 (Проширени основни сет података) плус накнада за сет података 3, што укупно износи 35 динара по регистрованом субјекту.
				Одређивање висине накнада за извештаје о збирним (статистичким) подацима 
				Члан 13.
				Накнада за издавање извештаја о збирним (статистичким) подацима одређује се на основу броја задатих критеријума претраге, тако што се накнада од 500,00 динара за обавезне критеријуме претраге података увећава за сваки наредни критеријум претраге за 50,00 динара по критеријуму. 
				Прелазне и завршне одредбе
				Члан 14.
				Ова методологија, објављује се у „Службеном гласнику Републике Србије” и ступа на снагу осмог дана од дана објављивања. 
				
				Број 10-5-20/12
				У Београду, 11. јула 2012. године
				Управни одбор
				Председник,
				Бојан Бајчета, с.р.
				
		Погледати приологе Методологије за 
		давање података у електронској форми:
				
				
				Прилог 1 - Разврставање елементарних 
				података у групе података
				
				
				Прилог 2 -Разврставање група података 
				у сетове података
				
				
				Прилог 3 - Разврставање елементарних 
				података у извештаје са елементарним подацима
				
				
				Прилог 4 - Захтев за давање података у 
				електронској форми
				
	

