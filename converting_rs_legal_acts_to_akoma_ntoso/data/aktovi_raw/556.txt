






	Редакцијски пречишћен текст






На основу члана 99. став 6. Закона о високом образовању
(„Службени гласник РС”, бр. 76/05, 100/07 – аутентично тумачење и 97/08), 


Министар просвете доноси


 

ПРАВИЛНИК

о садржају
јавних исправа које издаје високошколска установа

“Службени
гласник РС”, бр. 40 од 29. маја 2009, 
69 од 19. септембра 2011.



 

Члан
1. 

Овим правилником прописује се садржај студентске
књижице (индекса), дипломе о стеченом високом образовању и додатка дипломи.

 

Члан
2.

Лицу које стекне статус студента високошколска установа
издаје студентску књижицу (индекс).

Индекс је јединствен за све високошколске установе.

Индекс је у облику књиге величине 105 x 160 mm, а
када се штампа двојезично величине 120 x 190 mm.

Корице индекса су у тврдом повезу бордо боје, са златним
словима на насловној страни.

Странице индекса штампају се на 80-грамској хартији,
тониране су светлом бојом и на свакој десној страни у позадини текста налази се
грб Републике Србије.

Преко података на унутрашњој страни корица лепи се
самоуништавајућа транспарентна холограмска темперевидент фолија величине 75 x
90 mm.

Садржај индекса дат је на Обрасцу број 1 који је одштампан
уз овај правилник и чини његов саставни део.

 

Члан
3.

Високошколска установа издаје диплому:

1. лицу које заврши основне, односно специјалистичке
студије;

	
	
	1а лицу које оствари најмање 240 ЕСПБ бодова на основним академским студијама и мастер академским студијама;*

2. лицу које заврши дипломске академске студије, односно
интегрисане основне и мастер академске студије*;

3. лицу које заврши докторске академске студије.

Диплома из става 1. овог члана у облику је листа величине
245 x 345 mm, а када се штампа двојезично величине 290 x 420 mm, штампа се на
200-грамској хартији, садржи холограмску заштитну налепницу*, серијски број и лого самосталне високошколске
установе који се налази у позадини текста. 
	
	
	Изглед и садржај холограмске заштитне налепнице утврђује се општим актом самосталне високошколске установе.*

Садржај дипломе из става 1. овог члана дат је на обрасцима
бр. 2, 3 и 4 који су одштампани уз овај правилник и чине његов саставни део.



	
	*Службени
гласник РС, број 
	69/2011



	
	Члан
4. 

Високошколска установа издаје диплому:

1. лицу које заврши основне, односно специјалистичке
студије на студијском програму за стицање заједничке дипломе;

	
	1а лицу које оствари најмање 240 ЕСПБ бодова на основним академским студијама и мастер академским студијама;*

2. лицу које заврши 
мастер академске студије*, односно
интегрисане основне и 
мастер академске студије* на студијском програму за стицање
заједничке дипломе;

3. лицу које заврши докторске академске студије на
студијском програму за стицање заједничке дипломе.

Диплома из става 1. овог члана у облику је листа величине
245 x 345 mm, а када се штампа двојезично величине 290 x 420 mm, штампа се на
200-грамској хартији, садржи холограмску заштитну налепницу*, серијски број и лого самосталне високошколске
установе који се налази у позадини текста.

	
	Изглед и садржај холограмске заштитне налепнице утврђује се општим актом самосталне високошколске установе.*

Садржај дипломе из става 1. овог члана дат је на обрасцима
бр. 2а, 3а и 4а који су одштампани уз овај правилник и чине његов саставни део.
	
	
	
	*Службени
гласник РС, број 
	69/2011
	
	

Члан
5.

Високошколска установа уз диплому из чл. 3. и 4. овог
правилника издаје додатак дипломи.

Додатак дипломи штампа се на 100-грамској хартији,
садржи до осам страница у облику листова чије су појединачне величине 210 x 297
mm, а када се штампа двојезично садржи до десет страница истих димензија.

Садржај додатка дипломи утврђен је на Обрасцу бр.
5 који је одштампан уз овај правилник и чини његов саставни део.

Додатак дипломи попуњава се у складу са Упутством
за попуњавање додатка дипломи, које је одштампано уз овај правилник и чини његов
саставни део.

 

Члан
6.

Када се настава остварује на језику националне мањине,
односно на неком од светских језика, обрасци јавних исправа из чл. 3–5. овог правилника
штампају се двојезично, на српском језику ћириличким писмом и на језику и писму
на којем се настава изводи.
	
	У обрасцима јавних исправа из става 1. овог члана текст на језику и писму на коме се настава изводи исписује се испод текста на српском језику.*
	
	
	
	*Службени
гласник РС, број 
	69/2011



	
	Члан
7.

Јавне исправе из чл. 3–5. овог правилника високошколска
установа издаје и на енглеском језику.



Члан
8.

Ако се приликом попуњавања обрасца јавне исправе са
серијским бројем погреши, образац се прецртава двема паралелним дијагоналним линијама
црвене боје и записнички се констатује да се образац са одређеним серијским бројем
не може користити за издавање јавне исправе.

Записник и образац из става 1. овог члана чува самостална
високошколска установа у складу са прописима којима се уређује канцеларијско пословање.

 

Члан
9.

Одредбе чл. 3–7. овог правилника примењују се
на издавање дипломе о стеченом високом образовању и додатка дипломи за студијски
програм који се изводи у складу са Законом о високом образовању 
*.
	
	
	
	*Службени
гласник РС, број 
	69/2011



	
	
	Члан
10.

Даном ступања на снагу овог правилника престаје да
важи Правилник о садржају јавних исправа које издаје високошколска установа (,,Службени
гласник РС’’, бр. 21/06, 66/06 и 8/07).

 

Члан
11.

Овај правилник ступа на снагу осмог дана од дана објављивања
у ,,Службеном гласнику Републике Србије’’, осим члана 2. који ће се примењивати
на издавање индекса почев од уписа на студије у школској 2009/2010. години.


 

Број
110-00-50/2009-11

У Београду,
18. маја 2009. године

Министар,

др 
Жарко Обрадовић, с.р.



 




	*Службени
гласник РС, број 
	69/2011

 
























	
	
	
	
	
	
	
	

*Образац бр. 5 – Додатак дипломи замењен је новим 
Обрасцем бр. 5 –Додатак дипломи објављеним у броју 69/2011

 



Упутство
за попуњавање додатка дипломи
	
	

Основна
структура додатка дипломи



1. ПОДАЦИ О ИМАОЦУ ДИПЛОМЕ

1.1. Име

1.2. Презиме

1.3 Датум рођења (дан/месец/година)

1.4. Број индекса студента и ЈМБГ

2. ПОДАЦИ О СТЕЧЕНОЈ ДИПЛОМИ

2.1. Стечени (стручни, академски, научни) назив

2.2. Научна/уметничка/стручна област (или области)
студија

2.3. Назив и статус високошколске установе која издаје
диплому

2.4. Назив и статус високошколске установе која организује
студије (уколико се разликује од 2.3.)

2.5. Језик (језици) на коме се одржава настава/испити

3. ПОДАЦИ О ВРСТИ И СТЕПЕНУ СТУДИЈА

3.1. Врста и степен студија

3.2. Дужина трајања студија (у годинама)

3.3. Услови уписа

4. ПОДАЦИ О САДРЖАЈУ И ПОСТИГНУТИМ РЕЗУЛТАТИМА

4.1. Начин студирања

4.2. Назив и циљеви студијског програма

4.3. Појединости студијског програма и постигнуте
оцене

4.4. Начин оцењивања 

4.5. Просечна оцена и успех

5. ПОДАЦИ О НАМЕНИ СТЕЧЕНОГ НАЗИВА 

5.1. Приступ даљим студијама

5.2. Професионални статус

6. ДОДАТНЕ ИНФОРМАЦИЈЕ

6.1. Додатне информације о студенту

6.2. Извори додатних информација о високошколској
установи

7. ОВЕРА ДОДАТКА ДИПЛОМИ

7.1. Број и датум

7.2. Одговорно лице 

7.3. Печат и потпис

8. ПОДАЦИ О СИСТЕМУ ВИСОКОГ ОБРАЗОВАЊА У РЕПУБЛИЦИ
СРБИЈИ



Попуњавање
додатка дипломи



На почетку додатка дипломе у горњем десном углу уноси
се назив и лого самосталне високошколске установе а у левом горњем углу назив и
лого високошколске установе. Испод наслова: ДОДАТАК ДИПЛОМИ наводи се број дипломе,
датум издавања и серијски број дипломе.

1. ПОДАЦИ О ИМАОЦУ ДИПЛОМЕ

1.1. Име

Навести пуно име или имена, уколико их има више

1.2. Презиме 

Навести пуно презиме или презимена, ако их има више.


1.3. Датум рођења (дан/месец/година)

1.4. Број индекса студента и ЈМБГ

У прву рубрику (поље) уписује се број индекса студента,
а у другу лични број студента (ЈМБГ). 



2. ПОДАЦИ О СТЕЧЕНОЈ ДИПЛОМИ



2.1. Стечени (стручни, академски, научни) назив

Дати пуни назив стеченог назива на српском језику
из Листе стручних, академских и научних назива с назнаком звања одговарајућег степена
студија, коју је усвојио Национални савет за високо образовање. Дати и скраћеницу
стеченог назива из Листе стручних, академских и научних назива коју је усвојио Национални
савет за високо образовање. 



2.2. Научна/уметничка/стручна област (или области)
студија

Назначити област акредитованог студијског програма
у складу са Правилником о научним, уметничким, односно стручним областима у оквиру
образовно-научних, односно образовно-уметничких поља. 



2.3. Назив и статус високошколске установе која издаје
диплому

Навести пун назив и статус високошколске установе
која издаје диплому. 



2.4. Назив и статус високошколске установе која организује
студије (уколико се разликује од 2.3)

У случају да постоји разлика, навести исте елементе
као и у 2.3.



2.5. Језик (језици) на коме се одржава настава

Навести језик (или језике) извођења наставе. 



3. ПОДАЦИ О ВРСТИ И СТЕПЕНУ СТУДИЈА



3.1. Врста и степен студија

Назначити прецизно врсту и степен студија у складу
са Законом о високом образовању. 



3.2. Дужина трајања студија

Назначити трајање студијског програма у годинама.




3.3. Услови уписа

Навести услове уписа у складу са Законом о високом
образовању, статутом самосталне високошколске установе и студијским програмом. 



4. ПОДАЦИ О САДРЖАЈУ И ПОСТИГНУТИМ РЕЗУЛТАТИМА



4.1. Начин студирања

Назначити да ли су студије завршене на даљину.



4.2. Назив и циљеви студијског програма 

Навести назив и циљеве студијског програма.



4.3. Појединости студијског програма и постигнуте
оцене

Детаљно приказати све елементе студијског програма
(предмети, курсеви и др.), укључујући и податке о њиховом трајању (број сати предавања,
вежби и осталих активности предвиђених за одређени предмет) и оптерећењу студента
у њиховом савлађивању изражено у ЕСПБ. Навести положене испите и постигнуте резултате,
уз навођење добијених оцена, као и просечну оцену свих положених испита. Назначити
да ли постоји завршни рад, наслов рада, језик, начин одбране, добијену оцену и комисију
за оцену и одбрану рада. 



4.4. Начин оцењивања

У овом одељку се наводи систем оцењивања како је дат
у обрасцу додатка дипломе. 



4.5. Просечна оцена и успех

Овде се даје просечна оцена на свим испитима
и њено описно значење: 6,00 до 6,99 – довољан; 7,00 до 7,99 – добар; 8,00 до
8,99 – врло добар; 9,00 до 9,49 – изузетно добар и 9,50 до 10,00 – одличан. 



5. ПОДАЦИ О НАМЕНИ СТЕЧЕНОГ
НАЗИВА



5.1. Приступ даљим студијама

Навести да ли се са добијеном дипломом може приступити
даљем високошколском образовању у националном образовном систему (могућност уписа
на специјалистичке, дипломске или докторске студије). При том назначити и важеће
стандарде и прописе за проходност према вишим нивоима студија (нпр. потребна средња
оцена за упис одређених студија). 



5.2. Професионални статус

Назначити професионални статус носиоца дипломе/квалификације
у смислу стеченог назива (инжењер пољопривреде, струковни инжењер пољопривреде,
дипломирани инжењер пољопривреде – мастер) и компетенције стечене завршетком студијског
програма. 



6. ДОДАТНЕ ИНФОРМАЦИЈЕ



6.1. Додатне информације о студенту

Навести све додатне информације које су корисне за
процену природе, нивоа и употребљивости дипломе, као што су обука/студирање у одређеном
периоду у некој другој институцији/компанији/земљи или друге битне информације о
институцији у којој је одређена диплома стечена.



6.2. Извор додатних информација о установи

Назначити друге изворе информација које пружају увид
у детаље у погледу стечене дипломе (интернет страница институције; национални информациони
центар и сл.).



7. ОВЕРА ДОДАТКА ДИПЛОМИ



Додатак дипломи важи уз диплому. У случају студијског
програма за стицање заједничке дипломе, додатак дипломи оверавају све високошколске
установе које учествују у извођењу програма.



7.1. Број и датум

Датум издавања додатка дипломи, не мора бити исти
као и датум издавања дипломе.



7.2. Одговорно лице

Званична позиција (функција) лица које потписује документ,
презиме и име. 



7.3. Печат и потпис

Званична овера и потпис овлашћене особе, као код одговарајуће
дипломе.



8. ПОДАЦИ О НАЦИОНАЛНОМ СИСТЕМУ
ВИСОКОГ ОБРАЗОВАЊА



У овом поглављу се наводе основни елементи националног
образовног система (услови за упис, врсте и нивои система високог образовања и називи
који се стичу завршетком студија). Подаци о националном систему
високог образовања укључујући и графички приказ система високог образовања, утврђени
су овим правилником и саставни су део додатка дипломи.





