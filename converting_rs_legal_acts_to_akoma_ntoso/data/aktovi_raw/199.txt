


	
	Zakon

	


	
				Редакцијски пречишћен текст
				
				
				На основу члана 95. став 2. Закона о шумама („Службени гласник РС”, бр. 30/10, 93/12 и 89/15),
				Министар пољопривреде и заштите животне средине доноси
				ПРАВИЛНИК
				о програму и начину полагања стручног испита за стицање лиценце за обављање стручних послова у газдовању шумама
				"Службени гласник РС", бр. 57 од 9. јуна 
				2017, 23 од 23. марта 2018.
				Члан 1.
				Овим правилником прописује се програм и начин полагања стручног испита за стицање лиценце за обављање стручних послова у газдовању шумама, образац записника о полагању стручног испита и образац уверења о положеном стручном испиту.
				Члан 2.
				За стицање лиценце за обављање стручних послова у газдовању шумама полаже се стручни испит (у даљем тексту: стручни испит).
				Члан 3.
				Стручни испит се полаже по Програму полагања стручног испита за стицање лиценце за обављање стручних послова у газдовању шумама (у даљем тексту: Програм), који је дат у Прилогу, који је одштампан уз овај правилник и чини његов саставни део.
				Члан 4.
				Стручни испит може да полаже лице које испуњава услове, у складу са Законoм o шумама (у даљем тексту: Закон). 
				Члан 5.
				Стручни испит организује и спроводи Kомора инжењера шумарства Србије (у даљем тексту: Комора), у складу са статутом и општим актима на које сагласност даје министарство надлежно за послове шумарства, у складу са Законом.
				Комора образује комисију за полагање стручног испита (у даљем тексту: Комисија). 
				Комисију чине председник и два члана.
				За председника и чланове Комисије именују се чланови Коморе.
				За председника Комисије именује се лице које има најмање десет година радног искуства на пословима газдовања шумама, а за чланове Комисије лица која имају најмање пет година радног искуства на пословима газдовања шумама.
				Брисан је ранији став 6. (види члан 
				1. Правилника - 23/2018-51).
				Члан 6.
				За свако полагање стручног испита Комора одређује Комисију. 
				Члан 7.
				О месту и времену полагања стручног испита Комора обавештава кандидата најкасније 15 дана пре датума одржавања стручног испита.
				Члан 8.
				Стручни испит је јаван и полаже се усмено.
				Успех кандидата оцењују чланови Комисије са „положио” и „није положио”.
				Кандидат је положио стручни испит ако је од најмање два члана Комисије добио оцену „положио”. 
				Члан 9.
				Комисија сачињава записник о полагању стручног испита на обрасцу – Образац 1 – Записник о полагању стручног испита за стицање лиценце за обављање стручних послова у газдовању шумама, који је одштампан уз овај правилник и чини његов саставни део. 
				Записник потписују сви чланови Комисије.
				Члан 10.
				Кандидат који није положио стручни испит пријаву за поновно полагање може поднети најраније три месеца од дана претходног полагања.
				Члан 11.
				Лицу које је положило стручни испит Комора издаје уверење о положеном стручном испиту на обрасцу – Образац 2 – Уверење о положеном стручном испиту за стицање лиценце за обављање стручних послова у газдовању шумама, који је одштампан уз овај правилник и чини његов саставни део.
				Члан 12.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00085/2017-09
				У Београду, 30. маја 2017. године
				Mинистар,
				Бранислав Недимовић, с.р.
				Прилози
				ПРИЛОГ
				ПРОГРАМПОЛАГАЊА СТРУЧНОГ ИСПИТА ЗА СТИЦАЊЕ ЛИЦЕНЦЕ ЗА ОБАВЉАЊЕ СТРУЧНИХ ПОСЛОВА У ГАЗДОВАЊУ ШУМАМА
				Програм обухвата: 
				1) планирање газдовања шумама – садржај, израда и спровођење планских докумената газдовања шумама (план, основа, програм);
				2) гајење и заштита шума – спровођење планова из планских докумената (системи газдовања, дознака; израда извођачких пројеката и годишњих планова; расадничка производња; заштита шума од пожара, биљних болести и штеточина и остало);
				3) коришћење шума – спровођење планова из планских докумената (израда извођачких пројеката и годишњих планова; методе сече и израде дрвних сортимената, квантитативно и квалитативно искоришћење – стандарди; шумско-транспортна средства; шумске комуникације, заштита на раду и остало);
				4) познавање прописа који уређују газдовање шумама (закони, правилници и остали прописи који се односе на газдовање шумама). 
				Стручним испитом се проверава теоријско и практично знање и оспособљеност кандидата за самостално обављање послова из области газдовања шумама.
				Стручни испит полаже се на терену.
				
				
	

