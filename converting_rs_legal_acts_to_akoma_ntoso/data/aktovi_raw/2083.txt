


	
	Zakon


	
	На основу члана 8. став 5. Закона о обавезном примерку публикација („Службени гласник РС”, број 52/11),
	Министар културе, информисања и информационог друштва доноси 
	
	ПРАВИЛНИК
	о достављању oбавезног примерка електронских публикација депозитним библиотекама и њиховом коришћењу
	
	"Службени гласник РС", број 98 од 23. 
	децембра 2011.
	
	Члан 1.
	Овим правилником прописују се услови достављања обавезног примерка електронских публикација депозитним библиотекама и њиховом коришћењу. 
	
	Члан 2.
	Електронска публикација, сагласно Закону о обавезном примерку публикација (у даљем тексту: Закон), јесте:
	1) публикација објављена у електронској форми као посебна физичка целина (на различитим носачима: дискета, CD, DVD, Blu Ray Disc, USB, и сл.), 
	
	2) публикација која је доступна на интернету, 
	3) публикација припремљена за штампу у формату који одговара међународним стандардима универзалне доступности информација (даље у тексту: дигитална копија обавезног примерка штампане публикације).
	Члан 3.
	Обавезу достављања обавезног примерка електронских публикација депозитним библиотекама – Народној библиотеци Србије и Библиотеци матице српске, сагласно Закону, имају издавачи и дистрибутери, то јест правна или физичка лица која издају публикације ради њихове дистрибуције у Републици Србији, односно дистрибуирају у Републици Србији током године више од десет примерака електронских публикација.
	Члан 4.
	Публикације објављене у електронској форми као посебне физичке целине (дискета, CD, DVD, Blu Ray Disc, USB, и сл.) достављају се депозитним библиотекама, у пет примерака, без електронске заштите приступа или са одговарајућом шифром за приступ.
	Члан 5.
	Дигиталне копије обавезног примерка штампане публикације достављају се депозитним библиотекама, у PDF формату, појединачно за сваку публикацију, од корица до корица, у једном фајлу.
	Обавезни елементи PDF формата који се доставља су:
	1) било која верзија PDF-а од верзије 1.0 до верзије 1.7 и даље,
	2) резолуција од 72 dpi, RGB палета боја, са JPG компресијом слика,
	3) главни текст не сме да буде векторски, то јест претворен у криве, 
	4) све странице публикација треба да буду раздвојене, 
	5) PDF фајл за монографске публикације треба именовати по COBISS ID броју за ту публикацију, а за све друге врсте публикација у договору са стручњацима депозитних библиотека. 
	
	Члан 6.
	Дигиталне копије обавезног примерка штампане публикације достављају се:
	1) на оптичким дисковима, који се уништавају после пребацивања на сервере депозитних библиотека, 
	
	2) путем електронске поште,
	3) путем линка преко којег је омогућено слање фајлова (upload). 
	Члан 7.
	Издавач приликом депоновања дигиталне копије обавезног примерка штампане публикације може да изабере једну од три понуђене опције: 
	
	1) депоновање на офлајн серверима без могућности приступа (такозвани 
	dark archive), 
	2) депоновање са могућношћу приступа само у просторијама депозитних библиотека,
	3) депоновање са могућношћу отвореног приступа преко интернета. 
	Дигиталне копије обавезног примерка штампане публикације се, у складу са Законом, могу користити само на начин који онемогућава њихово копирање и дистрибуцију, као ни приступ формату дигиталних копија штампаних публикација обавезног примерка. 
	
	Депозитне библиотеке израђују посебан софтвер за достављање, чување и коришћење дигиталних копија обавезног примерка штампаних публикација, који конвертује PDF фајлове у слике JPG формата.
	Слепим и слабовидим корисницима се у читаоницама депозитних библиотека омогућава коришћење дигиталних копија обавезног примерка штампаних публикација у txt формату. 
	
	Члан 8.
	Ако носилац ауторског права жели да дигитална копија обавезног примерка његове штампане публикације буде у отвореном приступу (open source) преко сервера депозитних библиотека, потписује типски уговор о отвореном приступу приликом достављања публикације депозитним библиотекама.
	Члан 9.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	
	Број 110-00-50/2011-11
	У Београду, 15. децембра 2011. године
	Министар,
	
	Предраг Марковић, с.р.

