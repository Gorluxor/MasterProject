


	
	Zakon


				На основу чл. 46, 48. и 278. Закона о здравственој заштити („Службени гласник РС”, бр. 107/05, 72/09 – др. закон, 88/10 и 99/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
				Влада доноси
				
	
	ОДЛУКУ
				о оснивању Апотеке Кoсовска Митровица
				"Службени гласник РС", број 9 				од 16. фебруара 2011.
				
				
	1. Оснива се Апотека Косовска Митровица у Косовској Митровици.
				
	2. Назив установе је Апотека Косовска Митровица у Косовској Митровици (у даљем тексту: Апотека).
				Седиште Апотеке је у Косовској Митровици, улица Ловћенска број 20.
				
	3. Апотека је установа са својством правног лица.
				
	4. У апотеци се обавља фармацеутска здравствена делатност која обухвата: промоцију здравља, односно здравствено васпитање и саветовање за очување и унапређење здравља правилном употребом лекова и одређене врсте медицинских средстава; промет на мало лекова и одређених врста медицинских средстава, а на основу планова за набавку лекова и медицинских средстава за редовне и ванредне потребе; праћење савремених стручних и научних достигнућа у области фармакотерапије и пружање грађанима, здравственим радницима, другим здравственим установама и приватној пракси, као и другим заинтересованим субјектима, информације о лековима и одређеним врстама медицинских средстава; давање пацијентима савета за правилну употребу лекова и одређених врста медицинских средстава, односно упутства за њихову правилну употребу; израду магистралних лекова; као и друге послове, у складу са законом и Уредбом о Плану мреже здравствених установа. 
				
	5. Средства и имовину за оснивање и рад Апотеке чине средства, имовина, права и обавезе Апотекарске установе Косовска Митровица, са билансним стањем на дан 31. децембра 2009. године, који ће утврдити орган управљања установе.
				Апотека почиње са радом даном уписа у судски регистар.
				
	6. Средства за оснивање и рад Апотеке у државној су својини.
				
	7. Даном почетка рада Апотека преузима средства, имовину, права, обавезе и запослене Апотекарске установе у Косовској Митровици.
				
	8. Органи Апотеке јесу директор, Управни одбор и Надзорни одбор.
				Управни одбор Апотеке има пет чланова од којих су два члана из реда запослених у Апотеци.
				Надзорни одбор Апотеке има три члана од којих је један члан из реда запослених у Апотеци.
				Директора, Управни и Надзорни одбор Апотеке именује и разрешава оснивач.
				
	9. Функцију Управног и Надзорног одбора обављају органи управљања установе из тачке 5. ове одлуке до истека мандата на који су именовани.
				Управни одбор из става 1. ове тачке, донеће статут и друге опште акте неопходне за упис у регистар и почетак рада Апотеке Косовска Митровица.
				
	10. До именовања директора Апотеке, његове послове ће обављати и вршити његова овлашћења Драган Ракић, дипломирани фармацеут.
				
	11. Ова одлука ступа на снагу осмог дана од дана објављивања у „Службеном гласнику Републике Србије”.
	
	
				05 број 022-834/2011
				У Београду, 10. фебруара 2011. године
				Влада
				Председник,
				др Мирко Цветковић, с.р.
	
