


На основу члана 6. Закона о обележавању и
одржавању гробља и гробова припадника савезничких армија и других страних
армија на територији Југославије („Службени лист СФРЈ“, бр. 60/75), Савезни
комитет за питања бораца и војних инвалида доноси



ПРАВИЛНИК



о начину вођења евиденције о гробљима и гробовима припадника савезничких армија 
и других страних армија на територији 

Југославије

„Службени лист
СФРЈ”, број 55 од 18. 

новембра 1977.


Члан 1.

Евиденцију о гробљима и гробовима припадника
савезничких армија и других страних армија на територији Југославије води
надлежни орган републике, односно аутономне покрајине на основу расположиве
документације о гробљима, појединачним гробовима, спомен-костурницама и другим
спомен-обележјима савезничких армија и других страних армија, као и на основу
документације о сахрањеним припадницима тих армија на територији републике,
односно аутономне покрајине.

Надлежни орган републике, односно аутономне покрајине,
ради вођења евиденција из става 1. овог члана, прикупља податке о гробљима и
гробовима припадника савезничких армија и других страних армија на територији
републике, односно аутономне покрајине.

Члан 2.

Надлежни орган републике, односно аутономне покрајине
води посебну евиденцију о гробљима и гробовима припадника савезничких армија и
других страних армија предвиђених у члану 1. ст. 2. и 3. Закона о обележавању и
одржавању гробаља и гробова припадника савезничких армија и других страних
армија на територији Југославије, а посебну евиденцију за припаднике страних
армија предвиђених у члану 2. Закона.

Надлежни орган републике, односно аутономне покрајине
води евиденцију уписивањем података у књигу гробаља и гробова (у даљем тексту:
књига гробаља).

Члан 3.

У књизи гробаља уносе се подаци о гробљима и гробовима,
и то:

1) место где се гробље налази и његова локација;

2) чије је гробље;

3) да ли га одржава земља чији су држављани у њему
сахрањени;

4) име, презиме и година рођења сахрањених;

5) дан, месец и година смрти сахрањених војника;

6) земља чији је држављанин, односно армија којој је
припадао;

7) број парцеле – гроба;

8) извор података.

Члан 4.

Подаци из члана 3. овог правилника уписују се у књигу
гробаља мастилом или писаћом машином.

Подаци се уписују на основу јавних исправа или других
веродостојних података.

Књига гробаља мора бити оверена печатом надлежног
органа републике, односно аутономне покрајине.

Члан 5.

Надлежни орган републике, односно аутономне покрајине
чува техничку документацију, са уцртаним гробљима, односно гробовима,
приступним путевима, стазама, другим објектима који припадају гробљу и
фотографијама гробаља.

Члан 6.

Овај правилник ступа на снагу осмог дана од дана
објављивања у “Службеном листу СФРЈ”.



Бр.
1253/1-77

9.
новембра 1977. године

Београд

Председник
Савезног комитета

за
питања бораца и војних

инвалида,


Мара
Радић, с.р.



