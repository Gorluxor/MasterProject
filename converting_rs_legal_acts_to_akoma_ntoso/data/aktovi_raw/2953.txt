


Редакцијски пречишћен текст
	
	
	На основу члана 3. став 5. Закона о војној, радној и материјалној обавези („Службени гласник РС”, бр. 88/09 и 95/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
Влада доноси
УРЕДБУ
о начину и поступку добровољног служења војног рока са оружјем
"Службени гласник РС", бр. 7 од 8. фебруара 2011, 95 од 30. 
новембра 2016.
I. УВОДНЕ ОДРЕДБЕ
Члан 1.
Овом уредбом уређују се начин и поступак добровољног служења војног рока са оружјем.
Члан 2.
Појмови који се користе у овој уредби имају следеће значење:
1) кандидат је лице које поднeсe пријаву на јавни оглас Министарства одбране за добровољно служење војног рока са оружјем на начин прописан овом уредбом;
2) војник је лице које је актом надлежног органа упућено на добровољно служење војног рока са оружјем и које се јавило у центар за обуку Војске Србије.
II. ПРИЈАВА И ЕВИДЕНЦИЈА КАНДИДАТА
Члан 3.
Министарство одбране у средствима јавног информисања објављује оглас за пријаву кандидата за добровољно служење војног рока са оружјем, у складу са утврђеним потребама и наређењем министра одбране или лица које он овласти о упућивању на добровољно служење војног рока са оружјем.
Оглас за пријаву кандидата за добровољно служење војног рока са оружјем објављује се најмање два месеца пре упућивања на добровољно служење војног рока са оружјем.
Члан 4.
Заинтересовано лице подноси пријаву за добровољно служење војног рока са оружјем надлежном центру Министарства одбране за локалну самоуправу, према месту пребивалишта.
Заинтересовано лице које привремено или стално борави у иностранству, а води се у евиденцији по месту пребивалишта у Републици Србији, пријаву за добровољно служење војног рока са оружјем може поднети надлежном дипломатско-конзуларном представништву Републике Србије у иностранству.
Пријаве за добровољно служење војног рока са оружјем дипломатско-конзуларно представништво Републике Србије у иностранству доставља Министарству одбране.
Образац пријаве за добровољно служење војног рока са оружјем одштампан је уз ову уредбу и чини њен саставни део.
III. ИЗБОР КАНДИДАТА
Члан 5.
Центар Министарства одбране за локалну самоуправу је дужан да обезбеди кандидатима организовани превоз или исплати накнаду путних трошкова у вези са утврђивањем оцене способности за војну службу на основу прописа о мерилима за оцењивање здравствене способности војних обвезника, за долазак од места пребивалишта у Републици Србији до места прегледа и за повратак.
Члан 6.
Центар Министарства одбране за локалну самоуправу позива пријављене кандидате појединачним позивом на извршење лекарског прегледа.
Пре упућивања на лекарски преглед центар Министарства одбране за локалну самоуправу дужан је да:
1) упозна кандидата са правима и обавезама у вези са лекарским прегледом; 
2) изда кандидату упут за лекарски преглед.
Члан 7.
Кандидат је дужан да надлежном центру Министарства одбране за локалну самоуправу, непосредно или препорученом поштом, пријави промену пребивалишта, здравственог стања, брачног стања, стицања стручне спреме и друге податке о којима се води војна евиденција и који могу бити значајни за упућивање на лекарски преглед за добровољно служење војног рока са оружјем.
Кандидат је дужан да се јави на позив центра Министарства одбране за локалну самоуправу, односно да одмах по пријему позива обавести центaр Министарства одбране за локалну самоуправу о промени свог здравственог стања, болести или другом разлогу спречености да се одазове позиву.
Ако је разлог због којег се кандидат није одазвао позиву на лекарски преглед оправдан, центар Министарства одбране за локалну самоуправу одредиће нови термин за лекарски преглед кандидата.
Сматра се да је кандидат одустао од добровољног служења војног рока са оружјем, ако не оправда изостанак са лекарског прегледа.
Члан 8.
Кандидат може одустати од добровољног служења војног рока са оружјем најкасније пре обављања лекарског прегледа, ако у писаној форми, обавести центар Министарства одбране за локалну самоуправу код кога се води у евиденцији.
Члан 9.
Кандидат за кога је донет акт о упућивању на добровољно служење војног рока са оружјем може на лични захтев одустати од служења војног рока, из следећих разлога:
1) болести или повреде;
2) рођења детета;
3) склапања брака;
4) смрти или тешке болести члана заједничког домаћинства;
5) упућивања на школовање;
6) запослења;
7) елементарне непогоде којом би породица кандидата била доведена у тежак материјални положај.
Доказе о разлозима из става 1. овога члана, кандидат је дужан да достави центру Министарства одбране за локалну самоуправу најкасније у року од осам дана од дана настанка разлога за одустанак од добровољног служења војног рока са оружјем.
Члан 10.
Након извршених лекарских прегледа центар Министарства одбране за локалну самоуправу утврђује ранг листу пријављених кандидата за добровољно служење војног рока са оружјем.
Критеријуми за утврђивање ранг листе из става 1. овог члана су:
1) утврђен потребан број војника за добровољно служење војног рока са оружјем;
2) школска спрема;
3) оцена здравствене способности;
4) разлози које је кандидат навео у пријави за добровољно служење војног рока са оружјем.
Утврђивање коначне ранг листе кандидата за позивање на добровољно служење војног рока са оружјем врше регионални центри Министарства одбране, на основу предлога центара Министарства одбране за локалну самоуправу.
Избор потребног броја кандидата врше регионални центри Министарства одбране на основу утврђене коначне ранг листе кандидата за позивање на добровољно служење војног рока са оружјем и Плана упута, који израђује и доставља Министарствo одбране. 
Члан 11.
Са изабраним кандидатима територијално надлежни центар Министарства одбране за локалну самоуправу закључује уговор којим се уређују међусобна права и обавезе.
IV. УПУТ НА ДОБРОВОЉНО СЛУЖЕЊЕ ВОЈНОГ РОКА СА ОРУЖЈЕМ
Члан 12.
Упут кандидата на добровољно служење војног рока са оружјем спроводи се у складу са наређењем министра одбране или лица које он овласти о упућивању кандидата на добровољно служење војног рока са оружјем.
Центар Министарства одбране за локалну самоуправу појединачним позивом позива кандидата на добровољно служење војног рока са оружјем, најкасније осам дана пре упућивања у центар за обуку.
Члан 13.
Кандидат који је изабран за добровољно служење војног рока са оружјем актом надлежног органа дужан је да се јави у центар за обуку у време назначено у појединачном позиву.
Добровољно служење војног рока са оружјем започиње даном ступања кандидата у центар за обуку, када кандидат постаје војник на добровољном служењу војног рока.
Члан 14.
Центар Министарства одбране за локалну самоуправу доставља центрима за обуку документацију за кандидате које упућује на добровољно служење војнога рока са оружјем, по правилу, најкасније пет дана пре дана одређеног за јављање кандидата у центар за обуку.
Центри за обуку обавештавају центре Министарства одбране за локалну самоуправу о кандидатима који су се јавили на добровољно служење војног рока са оружјем, најкасније пет дана након њиховог јављања.
Члан 15.
Војнику за време трајања добровољног служења војног рока са оружјем обезбеђује се, у складу са законом:
1) накнада путних трошкова за јављање на добровољно служење војног рока са оружјем у назначени центар за обуку, од места пребивалишта у Републици Србији до центра за обуку; 
2) накнада путних трошкова за повратак кући по одслужењу добровољног служења војног рока са оружјем, од центра за обуку до места пребивалишта у Републици Србији;
3) новчана примања у месечном износу који одреди министар одбране;
4) права из здравственог осигурања по прописима из здравственог осигурања у Војсци Србије за војне обвезнике;
5) смештај и исхрана, војна одећа и обућа.
Члан 16.
Новчана примања из члана 15. тачка 3) ове уредбе припадају војнику почев од месеца у којем је ступио на добровољно служење војног рока и исплаћују се за сваки месец, закључно са месецом у којем му престаје својство војника на добровољном служењу војног рока.
V. ПРЕКИД ДОБРОВОЉНОГ СЛУЖЕЊА ВОЈНОГ РОКА И ОТПУСТ
Члан 17.
У случају самовољног прекида добровољног служења војног рока са оружјем, војник је дужан да накнади стварне трошкове Министарству одбране, у складу са потписаним уговором.
Војнику се може, на његов захтев, извршити прекид добровољног служења војног рока са оружјем, без обавезе накнаде трошкова, из следећих разлога:
1) смрти члана породице;
2) теже болести члана породице; 
3) рођења детета;
4) елементарне непогоде којом би породица војника била доведена у тежак материјални положај.
О прекиду добровољног служења војног рока са оружјем и обавези накнаде трошкова одлучује 
старешина команде, јединице или установе Војске 
Србије на положају команданта батаљона или старешина њему равног или вишег 
положаја у којој војник служи војни рок.
	*Службени гласник РС, број 95/2016
Члан 18.
Војнику се прекида добровољно служење војног рока са оружјем, ако се утврди да је:
1) оценом надлежне војне здравствене установе оглашен привремено неспособним или неспособним за војну службу;
2) у време добровољног служења војног рока против њега покренут кривични поступак;
3) учинио дисциплински преступ прописан Законом о Војсци Србије.
У случају прекида добровољног служења војног рока са оружјем из разлога наведених у ставу 1. тач. 2) и 3) овог члана, територијални орган Министарства одбране покреће поступак накнаде трошкова у складу са закљученим уговором.
Члан 19.
Војник се отпушта из Војске Србије истеком прописаног рока за добровољно служење војног рока са оружјем, односно даном доношења акта о прекиду добровољног служења војног рока са оружјем.
Датум завршетка добровољног служења војног рока са оружјем, односно датум и разлог прекида и отпуста из Војске Србије уписују се у војну књижицу и друга документа војне евиденције.
При отпусту из Војске Србије војнику се уручује војна књижица, а остала документа из евиденције центар за обуку доставља центру Министарства одбране за локалну самоуправу, код којег се војник води у евиденцији.
VI. ЗАВРШНА ОДРЕДБА
Члан 20.
Ова уредба ступа на снагу осмог дана од дана објављивања у „Службеном гласнику Републике Србије”.

05 број 110-639/2011-002
У Београду, 3. фебруара 2011. године
Влада
Председник,
др Мирко Цветковић, с.р.
