





На основу члана 16. Закона о
војним школама и војним научноистраживачким установама (“Службени лист СРЈ”, бр. 80/94 и 74/99),
Савезна влада доноси





УРЕДБУ


о 
оснивању Војне академије

„Службени
лист СРЈ”, број 23 од 2. јуна 2000.





I.
ОСНОВНЕ ОДРЕДБЕ

Члан
1.

За потребе
обезбеђења кадра, видова, родова и служби Војске Југославије оснива се
образовно-научна установа, висока војна школа под називом „ВОЈНА АКАДЕМИЈА” са
седиштем у Београду.



Члан
2.

На Војној академији
се стиче високо образовање, организују последипломске специјалистичке,
магистарске и докторске студије; организује последипломско стручно усавршавање
професионалних официра и школовање лица за резервне официре и организују
основна, примењена и развојна истраживања значајна за подизање квалитета високошколске
наставе, оспособљавање научног и наставног кадра и увођење студената у научни
рад.



Члан
3.

Образовање и научни
рад на Војној академији обавља се на следећим смеровима:

1) Авијација
(специјалности: пилоти авиона, пилоти хеликоптера, контролори лета);

2) Артиљерија;

3)
Артиљеријско-ракетни противваздушне одбране;

4)
Атомско-биолошко-хемијски;

5)
Ваздухопловно-технички (специјалности: Ваздухопловно наоружање, Ракетни
системи, Радарски системи, Ваздухопловна опрема и веза, Ваздухоплови и мотори);

6) Ваздушно
осматрање и јављање;

7) Веза
(специјалности: Веза, Телекомуникације);

8) Геодетски;

9) Грађевински;

10) Електронско
извиђање и противелектронска дејства;

11) Инжењерија;

12) Интендантски;

13)
Морнаричко-техничка (специјалности: Бродомашинство, Бродски борбени системи и
електроника);

14) Оклопне
јединице;

15) Пешадија;

16) Поморство
(специјалности: Артиљеријско-ракетна, Противподморничко-диверзантско-торпедна,
Минска и противминска, Веза и осматрање);

17) Саобраћајни;

18) Информатика;

19) Технички (специјалности:
Наоружање, Мотори и моторна возила, Ракетни системи, Радарски системи, Убојна
средства, Погон и заштита);

20) Финансијски.



Члан
4.

Школовање на Војној
академији за стицање високог образовања траје четири и пет година зависно од
смера, а дужина трајања школовања на појединим смеровима организованим на
Војној академији утврђује се Основама наставних планова и програма те
академије.

Лице које заврши
студије из става 1. овог члана стиче високо образовање и стручни назив:
„Дипломирани официр Војске Југославије”, зависно од смера на коме је школовано.



Члан
5.

На Војној академији
стручно се усавршавају и лица која су стекла високо образовање на факултетима у
Савезној Републици Југославији.

Лица из става 1.
овог члана се школују за почетне дужности професионалних официра одређених
родова, односно служби чије школовање траје четири, шест, осам и дванаест
месеци зависно од смера, а дужина трајања школовања на појединим смеровима
организованим на Војној академији утврђују се Основама наставних планова и
програма те академије. По завршетку тог школовања стичу стручни назив: „Официр
Војске Југославије”.



Члан
6.

Војна академија
организује последипломске студије за стицање:

1) стручног назива –
специјалисте, које трају једну годину;

2) академског назива
– магистра наука, које трају две године;

3) научног степена –
доктора наука, које трају три године.



Члан
7.

Војна академија
организује последипломско стручно усавршавање за командовање здруженим
тактичким јединицама и обав-љање оперативних, штабних и других дужности у
командама и штабовима оперативног и стратегијског нивоа. Ово школовање траје
две године.

Лице које заврши
усавршавање из става 1. овог члана стиче стручно звање: „Командно-штабни
официр”.

Војна академија
организује последипломско стручно усавршавање за командовање оперативним и
стратегијским саставима и обављање оперативних, штабних и других дужности у
командама и штабовима оперативног и стратегијског нивоа. Ово школовање траје
једну годину.

Лице које заврши
усавршавање из става 3. овог члана стиче стручно звање: „Генерал-штабни
официр”.



Члан
8.

Војна академија
отпочиње са радом од школске 2000/2001. године.



II.
ПРЕЛАЗНЕ И ЗАВРШНЕ ОДРЕДБЕ



Члан
9.

Отпочињањем са радом
Војне академије укидају се следеће војне школе: Војна академија Војске
Југославије, Војнотехничка академија Војске Југославије, Школа националне
одбране и Генералштабна школа, чији је правни следбеник Војна академија.

Школе из става 1.
овог члана не врше упис студената, односно слушалаца у школској 2000/2001.
години.



Члан
10.

Лица која су
отпочела школовање, односно усавршавање до школске 2000/2001. године у војним
школама из члана 9. ове уредбе, школовање, односно усавршавање настављају у тој
школској години на одговарајућем смеру на Војној академији.



Члан
11.

Имовину, наставнике,
сараднике и друго особље укинутих војних школа преузима Војна академија.



Члан
12.

Војна академија
донеће Статут и друга акта који су неопходни за рад у року од 90 дана од дана
ступања на снагу ове уредбе.



Члан
13.

Ова уредба ступа на
снагу осмог дана од дана објављивања у „Службеном листу СРЈ”.




Савезна влада

Е. п. бр. 118

1. јуна 2000. године

Београд

Потпредседник


Јован Зебић, с. р.



