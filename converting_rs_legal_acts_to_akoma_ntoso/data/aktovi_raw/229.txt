


На основу члана 44. став 8. Закона о управљању отпадом („Службени гласник РС”, број 36/09),
Министар животне средине и просторног планирања доноси 


ПРАВИЛНИК
о начину складиштења, паковања и обележавања опасног отпада
 „Службени гласник РС“, број 92 од 5. децембра 2010.   


Члан 1.
Овим правилником уређује се начин складиштења, паковања и обележавања опасног отпада.
Члан 2.
Складиштење опасног отпада се врши на начин којим се обезбеђује најмањи ризик по угрожавање живота и здравља људи и животне средине. 
Складиште опасног отпада мора бити изграђено у складу са законом и подзаконским прописима којима се уређује планирање и изградња, као и са техничким захтевима и стандардима.
Опасан отпад се складишти у резервоарима, контејнерима и другим посудама у оквиру складишта (у даљем тексту: посуде за складиштење). 
Опасан отпад се може складиштити и у напуштеним рудницима, у складу са посебним прописима.
Квалификовано лице одговорно за стручни рад одговорно је за поступање са опасним отпадом приликом складиштења, у складу са законом којим се уређује управљање отпадом. 
Опасан отпад се складишти на начин који обезбеђује лак и слободан прилаз ускладиштеном опасном отпаду ради контроле, препакивања, мерења, узорковања, транспорта итд.
Складиште мора бити ограђено ради спречавања приступа неовлашћеним лицима, физички обезбеђено, закључано и под сталним надзором.
О свим активностима у вези складиштења опасног отпада, води се евиденција, у складу са законом којим се уређује управљање отпадом и посебним прописима.
Члан 3.
Посуда за складиштење опасног отпада треба да буде затворена и израђена од материјала који обезбеђује непропустљивост са одговарајућом заштитом од атмосферских утицаја. 
Посуде у којима је ускладиштен опасан отпад, а у чијој близини се налазе посуде за складиштење опасног отпада чији је садржај некомпатибилан, морају бити заштићене међусобно и одвојене преградом, банкином, насипом, зидом или на други безбедан начин. 
Складиштење отпада у течном стању се врши у посуди за складиштење обезбеђеном непропусном танкваном која може да прими целокупну количину отпада у случају удеса (процуривања). 
Члан 4.
Посуде за складиштење опасног отпада, са свим својим саставним деловима треба да буду отпорне на опасан отпад који се налази у њима. 
Посуде за складиштење опасног отпада се редовно одржавају, чисте и не користе се након истека утврђеног рока употребе.
Посуде за складиштење се редовно контролишу кроз редовне провере посуда и њихових саставних делова у погледу њиховог оштећења, цурења, корозије или другог облика оштећења. 
Уколико је посуда за складиштење опасног отпада или њен саставни део технички неисправан, кородиран или има видљива оштећења опасан отпад треба преместити у технички исправну посуду на безбедан и прописан начин.
Члан 5.
Приликом складиштења опасан отпад се пакује и обележава на начин којим се обезбеђује сигурност по здравље људи и животну средину.
Опасан отпад класификује се према пореклу, карактеристикама и саставу које га чине опасним, у складу са прописом којим се уређује категорија, испитивање и класификацији отпада.
Ако се опасан отпад састоји од више врста отпада његова класификација се врши на основу најзаступљеније компоненте. 
Различите врсте опасног отпада ускладиштене на истом простору морају се одлагати одвојено.
Члан 6.
Опасан отпад недовољно испитаних особина, до прибављања лабораторијског извештаја о испитивању отпада, привремено се складишти на безбедан начин, одвојено од осталог разврстаног опасног отпада, на тачно означеном месту у оквиру складишта.
Члан 7.
Паковање опасног отпада врши се посебно према категорији на начин утврђен прописаним стандардима.
Паковање опасног отпада врши се тако да запремина и тежина паковања буду ограничене до минималне адекватне количине, а да се истовремено обезбеди неопходан ниво сигурности за прихватање упакованог опасног отпада од стране оператера.
Упакован опасни отпад треба да буде обележен видљиво и јасно. 
Члан 8.
Налепница којом се обележава упакован опасан отпад (у даљем тексту: налепница) садржи следеће податке: 
1) упозорење: ОПАСАН ОТПАД на српском и енглеском језику; 
2) индексни број и назив отпада из Каталога отпада, у складу са посебним прописом; 
3) Y ознаку према Листи категорија или сродних типова опасног отпада према њиховој природи или активности којом се стварају (Y листа), у складу са посебним прописом;
4) C ознаку према Листи компоненти отпада који га чине опасним (C листа), у складу са посебним прописом;
5) Н ознаку према Листи карактеристика отпада које га чине опасним (H листа), у складу са посебним прописом;
6) податке о власнику отпада који је паковао отпад: назив, седиште, телефон/факс, датум паковања, име и презиме квалификованог лица одговорног за стручни рад; 
7) физичко својство отпада: прах, чврста материја, вискозна материја, паста, муљ, течна материја, гасовита материја, остало из Извештаја о испитивању отпада, у складу са посебним прописом;
8) количина садржана у паковању, а ако је групно паковање, онда и количина за сваки појединачни пакет. 
9) НАПОМЕНА: Овде се уписује остали подаци које су битни при руковању опасним отпадом, а тичу се начина руковања наведеним отпадом којим се обезбеђује најмањи ризик и безбедност од загађења, опасности и негативних утицаја на живот и здравље људи и животне средине и у зависности од намене отпада.
Члан 9.
Формат и величина налепнице дати су у Прилогу 1, који је одштампан уз овај правилник и чини његов саставни део. 
Налепница је заштићена и/или израђена од материјала (метал, пластика и сл.) који су отпорни на атмосферске и спољашње утицаје и опасан отпад који је упакован.
Боја и приказ на налепници треба да буду такви да ознака опасног отпада буде лако видљива. 
Текст мора бити упечатљив, лако читљив и штампан на начин да не може да се избрише.
Налепница се фиксира на паковање тако да се текст може прочитати хоризонтално када је паковање у нормалном положају. 
Налепница треба да се причврсти на паковање целом својом површином на начин који обезбеђује њено присуство све док отпад није у потпуности уклоњен из паковања. 
Члан 10.
Даном ступања на снагу овог правилника престаје да важи Правилник о начину поступања са отпацима који имају својство опасних материја („Службени гласник РС”, број 12/95).
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.

Број 110-00-157/2010-02 
У Београду, 29. новембра 2010. године
Министар,
др Оливер Дулић, с.р.


Прилог 1.
Формат и димензије налепнице 



    
        
            
            Величина паковања изражена у литрима
            
            
            Формат   и димензије налепнице
            
        
        
            
            до   3 l, укључујући и 3 l.
            
            
            A8   (74 х 52 mm)
            
        
        
            
            изнад   3 l, до 50 l, укључујући и 50 l
            
            
            А7   (105 х 74 mm)
            
        
        
            
            изнад   50 l, до 200 l, укључујући и 200 1.
            
            
            А6   (148 х 105mm)
            
        
        
            
            изнад   200 l, до 500 l, укључујући и 500 1.
            
            
            А5   (210х148mm)
            
        
        
            
            изнад   500 1.
            
            
            A4   (297х 210 mm)
            
        
    




