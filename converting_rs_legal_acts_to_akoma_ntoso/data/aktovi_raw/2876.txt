





На
основу члана 20. став 7. Закона о добровољним пензијским фондовима и пензијским
плановима („Службени гласник РС”, број 85/2005), 

Гувернер
Народне банке Србије доноси





ОДЛУКУ

о начину и условима припајања
добровољних пензијских фондова

„Службени гласник РС“,
број 26 од 28. марта 2006.





1.
Овом одлуком ближе се уређују начин и услови припајања добровољних пензијских фондова
(у даљем тексту: фонд) у случају спајања уз припајање друштава за управљање фондом
(у даљем тексту: друштво).



2.
Друштво стицалац које намерава да свом фонду припоји фонд друштва које се припаја,
дужно је да Народној банци Србије, уз захтев за издавање дозволе за спајање уз припајање
друштава (у даљем тексту: захтев), поред докумената из члана 20. став 5. Закона
о добровољним пензијским фондовима и пензијским плановима (у даљем тексту: Закон),
достави и:

1)
анализу економске оправданости припајања ових фондова, сачињену на основу финансијских
и других извештаја тих фондова који се достављају Народној банци Србије, а који
се односе на период непосредно пре дана достављања захтева;

2)
анализу последица припајања ових фондова на конкурентност друштава;

3)
предлог обавештења свим члановима фонда који се припаја о њиховом праву да, ако
не желе да буду чланови фонда друштва стицаоца, свој рачун пренесу у други фонд
– у року од 60 дана од дана пријема тог обавештења, при чему трошкове овог преноса
сноси друштво стицалац. 



3.
Народна банка Србије, ради оцене оправданости припајања фондова, може, и то у року
од 15 дана од дана пријема уредног захтева, од друштва стицаоца захтевати да јој
достави и додатне податке и документе, које је оно дужно да достави у року од наредних
15 дана.



4.
Народна банка Србије одлучује о захтеву у року од 30 дана од дана пријема уредног
захтева, односно од дана пријема података и докумената из тачке 3. ове одлуке. 

Народна
банка Србије о захтеву одлучује решењем, којим се истовремено одлучује и о припајању
фондова.



5.
Друштво стицалац је дужно да, у року од 15 дана од дана пријема решења о издавању
дозволе из тачке 2. ове одлуке, поднесе регистрациону пријаву, у складу са законом
којим се уређује регистрација привредних субјеката.

Друштво
стицалац је дужно да, у року од седам дана од дана пријема решења о упису промене
у регистар привредних субјеката, Народној банци Србије достави извод из уписа у
тај регистар, након чега Народна банка Србије фонд који је припојен брише из Регистра
добровољних пензијских фондова.

Друштво
стицалац може управљати фондом који је припојен тек након уписа промене из става
2. ове тачке.



6.
Даном уписа промене из тачке 5. став 2. ове одлуке (у даљем тексту: дан припајања):

1)
имовина фонда који се припаја преноси се у фонд друштва стицаоца;

2)
чланови фонда који се припаја постају чланови фонда друштва стицаоца;

3)
индивидуални рачуни чланова фонда који се припаја преносе се у фонд друштва стицаоца.

Број
инвестиционих јединица на индивидуалном рачуну члана фонда који се припојио у фонду
друштва стицаоца израчунава се тако што се број инвестиционих јединица на индивидуалном
рачуну тог члана у фонду који се припојио множи с вредношћу инвестиционе јединице
фонда који се припојио на дан који претходи дану припајања, па се тако добијени
износ подели с вредношћу инвестиционе јединице фонда друштва стицаоца на тај дан.



7.
Друштво стицалац је дужно да, у року од осам дана од дана пријема решења из тачке
5. став 2. ове одлуке, свим члановима фонда који се припојио достави обавештење
из тачке 2. одредба под 3 те одлуке. 



8.
После припајања фондова, друштво стицалац је дужно да изда измењени проспект фонда
и достави га Народној банци Србије у року од осам дана од дана пријема решења из
тачке 5. став 2. ове одлуке, ради давања сагласности.

Друштво
стицалац је дужно да, у року од 15 дана од дана добијања сагласности из става
1. ове тачке, јавно објави скраћени проспект фонда, у складу са Законом.



9.
Ова одлука ступа на снагу наредног дана од дана објављивања у „Службеном гласнику
РС”, а примењује се од 1. априла 2006. године.





О. број 28

У Београду, 24. марта 2006. године

Гувернер

Народне банке Србије,

Радован Јелашић, с.р.



