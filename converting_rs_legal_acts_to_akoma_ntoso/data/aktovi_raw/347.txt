


	
	Zakon

	


	
				На основу члана 34. Закона о запаљивим и горивим течностима и запаљивим гасовима („Службени гласник РС”, брoj 54/15), 
				Министар унутрашњих послова доноси
				ПРАВИЛНИК
				о техничким нормативима за безбедност од пожара и експлозија станица за снабдевање горивом превозних средстава у друмском саобраћају, мањих пловила, мањих привредних и спортских ваздухоплова
				"Службени гласник РС", број 54 од 31. маја 
				2017. 
				I. УВОДНЕ ОДРЕДБЕ
				Члан 1.
				Овим правилником ближе се уређују посебни технички нормативи за безбедно постављање, као и безбедност од пожара и експлозија за изградњу нових објеката и доградњу, адаптацију, реконструкцију и санацију постојећих објеката станица за снабдевање горивом превозних средстава у друмском саобраћају, мањих пловила, мањих привредних и спортских ваздухоплова, поступање и технички нормативи за уређаје, инсталацију и опрему, ради безбедног ускладиштавања и претакања горива на тим станицама.
				Члан 2.
				У погледу пројектовања, конструкције, опреме, испитивања и означавања на цевоводе и резервоаре за смештај горива на станицама из члана 1. овог правилника, као и на значење појмова употребљених у овом правилнику, примењује се правилник који ближе уређује област изградње постројења за запаљиве и гориве течности и ускладиштавања и претакања запаљивих и горивих течности односно правилник који ближе уређује област изградње постројења за течни нафтни гас и ускладиштавања и претакања течног нафтног гаса, ако овим правилником није друкчије одређено.
				Члан 3.
				За изградњу, реконструкцију и доградњу станица за снабдевање горивом превозних средстава у друмском саобраћају која за погон користе компримовани и утечњени природни гас примењују се одредбе посебних прописа.
				Ускладиштавање и снабдевање горивом возила на привременим или покретним градилиштима на којима се изводе радови, на местима и у време обављања пољопривредних радова и радова уређења зелених и шумских површина, није предмет овог правилника и врши се у складу са прописима којима је уређена област безбедног извођења и обављања ових радова.
				Члан 4.
				Систем за сакупљање паре, у смислу овог правилника, је скуп уређаја и опреме намењен да се сва пара, издвојена приликом претакања горива из аутоцистерне у складишне резервоаре на станици и приликом снабдевања горивом превозних средстава у друмском саобраћају, мањих пловила, мањих привредних и спортских ваздухоплова, прикупља и враћа у резервоар аутоцистерне или складишни резервоар на станици.
				II. ЗОНЕ ОПАСНОСТИ НА МЕСТИМА УГРОЖЕНИМ ОД ЕКСПЛОЗИВНИХ СМЕША
				Члан 5.
				На појам зона опасности (у даљем тексту: зоне), извора опасности и поступање у зонама, у смислу овог правилника, примењују се одредбе српског стандарда SRPS EN 60079-10-1.
				Члан 6.
				Зона „0” обухвата унутрашњост резервоара и бетонског корита односно коморе и окно изнад улазног отвора резервоара.
				Зона „1” обухвата:
				1) окно у коме су смештени прикључци за пуњење (ако су лоцирани одвојено – индиректно утакање), простор око окна улазног отвора подземног резервоара, простор око окна у коме су смештени прикључци за пуњење (ако су лоцирани одвојено – индиректно утакање) мерено 3,0 m хоризонтално од габарита окна и висине 1,0 m мерено од тла; 
				2) сферни простор око одушног цевовода и вентила полупречника 3,0 m; 
				3) унутрашњост уређаја за точење горива; 
				4) ако је мерна и комуникационо информатичка опрема смештена у посебном кућишту изнад кућишта у коме се налази остала опрема уређаја за точење горива, и ако су ова два кућишта одвојена паронепропусном преградом, онда се сматра да се та мерна и комуникационо информатичка опрема смештена у кућишту, налази у зони сигурности;
				5) простор око габарита резервоара ауто-цистерне мерено 2,5 m у свим правцима;
				6) сферни простор око отвора за пуњење погонских резервоара која се снабдевају горивом на станици и свих покретних судова полупречника 1,0 m;
				7) сферни простор око пумпи и компресора за претакање течног нафтног гаса полупречника 2,5 m.
				Зона „2” обухвата:
				1) простор изнад околног терена, ширине 5,0 m мерено хоризонтално од ивице зоне 1 и висине 0,5 m мерено од тла, за просторе из става 2. тач 1) и 5) овог члана;
				2) простор око уређаја за точење горива мерено 2,5 m хоризонтално од габарита и висине 1,0 m мерено од тла.
				Зоне опасности „0” и „1” сепарaтора зауљених вода габаритно су исте као зоне опасности „0” и „1” подземног резервоара искључујући зону опасности „2” која се за сепаратор зауљених вода не утврђује.
				Графички приказ зона опасности и положај кућишта са мерном и комуникационо информатичком опремом са паронепропусном преградом уређаја за точење горива дат је у Прилогу 1, који је одштампан уз овај правилник и чини његов саставни део. 
				Члан 7.
				У зонама опасности не смеју се налазити канализациони отвори за одвођење атмосферског талога, јаме и отворени канали за каблове и цевоводе. 
				Изузетно у зони опасности „2” могу се налазити канализациони отвори технолошке канализације само ако су повезани са сепаратором зауљених вода. 
				Ако је на станици уграђен систем за сакупљање паре, зоне опасности могу се одредити у складу са чл. 5. и 6. овог правилника, или у складу са прорачуном на основу српског стандарда којим је описана методологија одређивања зона опасности SRPS EN 60079-10-1 приликом чега се могу уважити и препоруке произвођача које су такође засноване на стандарду EN 60079-10-1.
				Зона опасности се не може распростирати унутар објекта за смештај запосленог особља и унутар пратеће зграде из члана 8. овог правилника.
				Изузетно од става 4. овог члана, ако зона опасности „2” обухвата простор објеката из става 4. овог члана, морају се предузети мере за ограничење распростирања зоне изградњом зида од негоривог материјала, а уколико постоје улазна врата она морају бити непропусна и опремљена уређајем за држање у стално затвореном положају.
				III. СТАНИЦА
				1. Безбедно постављање 
				Члан 8.
				Станицу за снабдевање горивом превозних средстава у друмском саобраћају, мањих пловила, мањих привредних и спортских ваздухоплова (у даљем тексту: станица), у смислу овог правилника, чине уређаји за снабдевање свим врстама течних горива и течним нафтним гасом, као и уређаји за снабдевање уљем за ложење које се употребљава у домаћинству, цевоводи, резервоари, објекат за смештај запосленог особља, систем за сакупљање паре, припадајуће саобраћајнице и друге пратеће зграде.
				Под другим пратећим зградама из става 1. овог члана, подразумевају се перионица возила, сервис за брзе поправке возила и пловила, продавнице, угоститељски објекти за исхрану и пиће, агенције за туризам и рентирање возила, мењачнице, простор за одмор и хигијену, као и друге просторије које нису намењене за смештај запосленог особља.
				Под мањим пловилима у смислу овог правилника подразумевају се чамци регистровани за пловидбу унутрашњим водама, чија дужина трупа износи мање од 20,0 m и чији је производ дужине, ширине и максималног газа мањи од запремине 100 m³, а који превози мање од 12 лица, као и јахте и пловила која обављају риболов, пловила за рекреацију и слична пловила, у смислу прописа којим се уређују пловидба и луке на унутрашњим водама.
				Под мањим привредним и спортским ваздухопловима у смислу овог правилника подразумевају се ваздухоплови који се користе у пољопривреди, шумарству, за спортске активности и сл, ваздухоплови у складу са прописом који уређује област ваздухопловства.
				Члан 9.
				Станица мора бити изграђена тако да њени извори опасности буду удаљени:
				1) најмање 8,0 m од границе парцеле;
				2) најмање 8,0 m од зида зграде који не припада станици;
				3) најмање 20,0 m од зида објекта јавне намене у коме се окупља већи број људи (угоститељски, образовни, културни, спортски, религиозни, здравствени и слични објекти, аутобуски и железнички терминали, авио терминали, путничка пристаништа и сл.);
				4) најмање 28,0 m праволинијског растојања од најближег улаза у зграду у којој борави преко 50 лица, а која не припада станици;
				5) најмање 40,0 m од колосека за парну вучу и најмање 20,0 m од колосека за дизел или електричну вучу;
				6) од надземних електричних водова у складу са прописима из области електричних водова;
				7) од гасовода у складу са прописима којима је уређена област безбедног транспорта и дистрибуције природног гаса.
				Члан 10.
				Станица мора бити изграђена тако да њени извори опасности буду удаљени најмање 4,0 m од зида објекта за смештај запосленог особља, као и од зида пратеће зграде из члана 8. овог правилника.
				Члан 11.
				Станице за снабдевање горивом мањих привредних и спортских ваздухоплова не смеју се градити у области површина за кретање ваздухоплова и угрожавати безбедност ваздушног саобраћаја.
				Члан 12.
				У насељеном месту станица се не може градити на расрксници, нити на таквој удаљености од раскрснице на којој би ометала одвијање јавног саобраћаја, у складу са прописима надлежног органа за саобраћај.
				Ван насељених места станица се може градити само на простору на коме би прегледност улаза и излаза приступног пута била обезбеђена из оба правца, с тим да улаз и излаз тог пута буду на таквој удаљености од раскрснице на којој не би ометала одвијање јавног саобраћаја, у складу са прописима надлежног органа за саобраћај.
				Станица мора бити одвојена од пута на коме се врши јавни саобраћај заштитним острвом ширине најмање 0,5 m.
				Дужина заштитног острва одређујe се у складу са прописима из области саобраћаја.
				Пуњење погонских резервоара и резервоара за смештај горива на станици мора се вршити изван пута намењеног за јавни саобраћај.
				Део станице на коме се врши утакање горива у погонске резервоаре, не сме се налазити у кривини и мора бити бетониран и, по правилу, хоризонталан, а изузетно са нагибом до 2%.
				Члан 13.
				У саставу станице може се налазити и простор за малопродају боца са течним нафтним гасом укупног капацитета до 1.000 kg, у складу са одредбама посебног прописа. 
				2. Уређаји за снабдевање горивом
				Члан 14.
				Снабдевање горивом превозних средстава у друмском саобраћају, мањих пловила, мањих привредних и спортских ваздухоплова врши се уређајима за снабдевање горивом.
				Уређајима за снабдевање горивом погонских резервоара, у смислу овог правилника, сматрају се уређаји за точење горива у чијем се кућишту налази пумпа за гориво и мерач протока, а ван кућишта савитљива цев са пиштољем и аутоматским запорним органом, који морају имати исправе о усаглашености у складу са прописима који уређују ту област.
				Изузетно од става 2. овог члана, може се дозволити и постављање пумпе за гориво у унутрашњости резервоара за течна горива или надземно у посебном кућишту у близини резервоара уколико одговара посебним прописима о заштити од пожара и експлозије.
				Пумпа за течна горива постављена надземно у посебном кућишту у близини резервоара у погледу удаљености и начина постављања мора испуњавати услове за пумпе и компресоре из члана 20. овог правилника.
				Члан 15.
				Уређаји за точење горива који раде на принципу самопослуживања, могу се постављати и на станицама које нису под двадесетчетворочасовном контролом стално присутног запосленог особља ако:
				1) су извори опасности станице удаљени најмање 20,0 m од најближег зида зграде који не припада станици;
				2) је обезбеђен даљински видео надзор простора који припада станици до места сталног дежурства; 
				3) је пиштољ опремљен уређајем који аутоматски затвара проток горива отпуштањем полуге за активирање протока;
				4) су уређаји за точење течног нафтног гаса горива опремљени прикључном спојком која омогућава истакање тек када се постигне чврст и непропустан спој са резервоаром који се пуни; 
				5) су уређаји за точење горива подешени тако да се аутоматски искључе након испоруке одабране количине горива која не може бити већа од 90 литара и чије време рада не може бити дуже од три минута, док се за теретна возила ови услови морају дефинисати пројектом;
				6) су уређаји за точење горива у ноћним условима осветљени, у складу са прописима којим се одређује потребно осветљење у ноћним условима рада;
				7) су уређаји за точење горива опремљени разумљивим и читким упутством за самопослуживање.
				Под самопослуживањем из става 1. овог члана подразумева се коришћење уређаја за точење горива употребом картичног или другог одговарајућег система за точење горива. 
				Члан 16.
				Уређај за точење горива мора имати вентил за аутоматско затварање у свим положајима пиштоља кадa је ван употребе.
				Пиштољ уређаја за точење горива мора бити изведен тако да буде обезбеђен од препуњавања и да је онемогућено његово испадање при аутоматском затварању приликом пуњења погонског резервоара.
				Уређаји за точење горива се постављају на острву или заштитном острву уздигнутом изнад нивоа пута најмање 0,14 m, и то на удаљености од најмање 0,5 m од ивице острва или заштитног острва, мерено од габарита уређаја.
				Члан 17.
				Уређаји за точење горива не смеју се постављати унутар или испод било ког објекта осим испод надстрешнице за то намењене.
				Ако су уређаји за точење горива постављени на два или више острва, растојање између острва мора бити најмање толико да је омогућено несметано мимоилажење.
				Ако је саобраћај у станици регулисан у једном смеру, растојање између острва не сме бити мање од 3,0 m.
				Растојање између два уређаја за точење горива мора износити најмање 2,0 m, мерено од осовине тих уређаја, а растојање између два уређаја за точење горива на станицама за снабдевање горивом мањих пловила и на станицама за снабдевање горивом мањих привредних и спортских ваздухоплова мора износити најмање 5,0 m мерено од осовине тих уређаја.
				Члан 18.
				На станицама за снабдевање горивом мањих пловила око уређаја за точење горива мора се обезбедити водонепропустан простор капацитета од најмање 10 l за прихват исцурелог горива.
				Члан 19.
				Уређаји за точење горива морају бити најмање 5,0 m удаљени од најближег уређаја за контролу притиска у пнеуматицима и измену уља у мотору односно од најближег уређаја за точење горива уља за ложење.
				Члан 20.
				Пумпе и компресори за претакање течног нафтног гаса морају се налазити на прописаној удаљености, и то:
				1) од габарита подземног складишног резервоара мерено хоризонтално – најмање 1,0 m;
				2) од прикључног уређаја за ауто цистерну – најмање 1,0 m;
				3) од приступног пута претакалишта – најмање 2,0 m.
				Пумпе и компресори за претакање течног нафтног гаса морају бити постављени и директно причвршћени на бетонски темељ, чији ниво мора бити најмање 0,1 m изнад околног терена.
				Темељи за постављање пумпе и компресора за претакање течног нафтног гаса морају бити удаљени од габарита подземног складишног резервоара најмање 1,0 m мерено хоризонтално.
				Изузетно од ст. 2. и 3. овог члана може се дозволити и постављање пумпе у унутрашњости резервоара течног нафтног гаса, уколико одговарају посебним прописима о заштити од експлозије.
				3. Цевоводи
				Члан 21.
				Цевоводи се полажу подземно и морају бити заштићени од корозије, а спајају се непропусним везама.
				Ако се цевоводи полажу директно у земљу, морају се укопати најмање 0,8 m и обложити слојем песка дебљине најмање 0,15 m. 
				Ако цевоводи пролазе испод коловоза, морају се заштити конструкцијом која је статички прорачуната да издржи предвиђено оптерећење.
				Изузетно од става 2. овог члана дозвољава се укопавање на мањим дубинама, уколико у погледу заштите од пожара и експлозије произвођач цеви одговарајућом документацијом предвиди такву могућност. 
				4. Резервоари
				Члан 22.
				Гориво на станицама за погонске моторе превозних средстава у друмском саобраћају, мањих пловила, мањих привредних и спортских ваздухоплова, течни нафтни гас и уља за ложење у домаћинству мора се смештати искључиво у посебно за то изграђеним подземним резервоарима који се користе као складиште за потребе станице, при чему су растојања између резервоара минимално 0,6 m мерено хоризонтално од габарита резервоара.
				Окно изнад улазног отвора резервоара, односно окно у коме су смештени прикључци за пуњење резервоара (ако су лоцирани одвојено), затвара се поклопцем који се може безбедно закључати. На унутрашњој страни поклопца мора на видан начин бити означена врста горива која се смешта у резервоар.
				Окно изнад улазног отвора резервоара, односно окно у коме су смештени прикључци за пуњење резервоара (ако су лоцирани одвојено), мора бити непропусно.
				Члан 23.
				Укупна запремина резервоара за запаљиве и гориве течности на станици не сме износити више од 300 m³, с тим да се у њима запаљиве течности категорије 1 могу ускладиштавати до 150 m³. 
				Изузетно, од става 1. овог члана, укупна запремина резервоара за запаљиве и гориве течности на станици изграђене ван насељеног места може износити више од 300 m³, ако то одобри надлежни орган.
				Укупна запремина резервоара станице у који се смешта течни нафтни гас не сме износити више од 30 m³.
				Уређај за точење горива мора бити удаљен најмање 8,0 m од улазног отвора резервоара течног нафтног гаса, а темељ било ког уређаја мора бити удаљен најмање 1,0 m мерено хоризонтално од габарита резервоара.
				5. Објекат за смештај запосленог особља
				Члан 24.
				У објекту за смештај запосленог особља могу се држати уља, мазива, средства против замрзавања и средства ауто-козметике, пакована појединачно у херметички затвореним посудама запремине до 5 l.
				У објекту за смештај запосленог особља може се сместити највише 200 l запаљивих и горивих течности и највише 1.000 l течности чија је тачка паљења преко 100 °C.
				Члан 25.
				У посебној просторији објекта за смештај запосленог особља може се сместити до 400 l запаљиве и гориве течности и до 2.000 l течности чија је тачка паљења преко 100 °C.
				Посебна просторија из става 1. овог члана мора испуњавати следеће услове:
				1) да је одвојена од осталих просторија хоризонталаним и вертикалним преградама и вратима отпорним на пожар 2 h;
				2) да је обезбеђено безбедно растерећење услед појаве експлозије;
				3) да је обезбеђена ефикасна природна вентилација односно изузетно вештачка вентилација;
				4) да се прозори и врата отварају према споља;
				5) да је електрична инсталација изведена у складу са одредбама прописа којим је уређена област потенцијално експлозивних атмосфера;
				6) унутар просторије не смеју се налазити материјали који могу изазвати пожар.
				Члан 26.
				Просторија објекта за смештај запосленог особља може се загревати топлом водом, паром ниског притиска или топлим ваздухом. 
				Ако се загревање објекта врши течним нафтним гасом, резервоар и инсталација течног нафтног гаса не смеју се повезивати са складишним резервоаром и инсталацијама станице и морају одговарати прописима из области течног нафтног гаса. 
				IV. ПРЕТАКАЊЕ ГОРИВА
				1. Претакање горива из ауто-цистерне у резервоар
				Члан 27.
				За време претакања горива из ауто-цистерне у подземни резервоар станице, простор око ауто-цистерне и око окна у коме су смештени прикључци за пуњење резервоара мора бити под сталном контролом запосленог особља и обезбеђен од пожара. 
				Ауто-цистерна се спаја на прикључак подземног резервоара на начин којим се обезбеђује поузданост спојева односно испуњеност прописаних захтева у погледу непропусности, електропроводљивости, отпорности на механичке, хемијске и друге утицаје.
				За време претакања горива, ауто-цистерна мора бити спојена са системом за уземљење резервоара.
				За време претакања горива, мотор ауто-цистерне мора бити угашен, а ауто-цистерна закочена ручном кочницом и обезбеђена од покретања подметачима постављеним под точкове.
				Изузетно од става 4. овог члана на претакалишту течног нафтног гаса смеју се употребљавати мотори са унутрашњим сагоревањем за погон пумпи и компресора, само ако су у саставу ауто-цистерни и снабдевени хватачем варница на издувној цеви мотора.
				Члан 28.
				За време претакања горива из ауто-цистерне у подземни резервоар станице, горивом се не могу снабдевати погонски резервоари превозних средстава у друмском саобраћају, пловила и ваздухоплова.
				Изузетно од става 1. овог члана, за време претакања горива из аутоцистерне у подземни резервоар станице, горивом се могу снабдевати само погонски резервоари превозних средстава у друмском саобраћају ако:
				1) на станици функционише систем за прикупљање паре;
				2) положај аутоцистерне не омета саобраћај возила на станици.
				Члан 29.
				Подземни резервоар може се пунити горивом из постројења за ускладиштавање запаљивих и горивих течности путем цевовода, ако се станица налази у склопу тог постројења.
				2. Снабдевање горивом
				Члан 30.
				За време снабдевања горивом погонског резервоара, мотор мора бити угашен, а превозно средство у друмском саобраћају, пловило и ваздухоплов, морају бити обезбеђени од неконтролисаног покретања.
				Од отвора погонског резервоара које се пуни горивом, сва остала превозна средства у друмском саобраћају, пловила и ваздухоплови морају бити удаљени најмање 1,0 m.
				Пуњење погонског резервоара течним нафтним гасом дозвољено је само ако превозно средство у друмском саобраћају или пловило има уређаје и инсталације за коришћење таквог гаса који одговарају посебном пропису.
				Члан 31.
				Претакање течног нафтног гаса у погонски резервоар врши се само из складишног резервоара.
				Претакање течног нафтног гаса мора се вршити на отвореном простору изложеном природном струјању ваздуха.
				Члан 32.
				За пуњење погонског резервоара течним нафтним гасом могу се употребљавати само електричне пумпе.
				Боца за течни нафтни гас не може се употребљавати као погонски резервоар.
				Члан 33.
				Само посуде које испуњавају услове у погледу прописа из области хемикалија, осим преносних посуда за течни нафтни гас чије пуњење није дозвољено, могу се пунити течним горивима уређајима за точење на станицама.
				V. ОПРЕМА ЗА ЗАШТИТУ ОД ПОЖАРА
				Члан 34.
				Опрема за заштиту од пожара састоји се од мобилних уређаја за гашење пожара.
				Уз свака два уређаја за точење горива мора се налазити по један мобилни уређај за гашење пожара капацитета пуњења најмање 9 kg праха или другог одговарајућег средства за гашење пожара.
				Уз уређаје за измену уља у мотору и контролу притиска у пнеуматицима мора се налазити један мобилни уређај за гашење пожара капацитета пуњења најмање 9 kg праха или другог одговарајућег средства за гашење пожара.
				У просторији за смештај запосленог особља и у посебној просторији из члана 25. овог правилника, мора се налазити најмање по један мобилни уређај за гашење пожара капацитета пуњења најмање 9 kg праха или другог одговарајућег средства за гашење пожара.
				Члан 35.
				За време претакања горива из ауто-цистерне у резервоар, на месту на коме се врши претакање, мора се налазити припремљен за евентуалну употребу један мобилни уређај за гашење пожара капацитета пуњења најмање 50 kg праха или другог одговарајућег средства за гашење пожара.
				Изузетно од одредбе става 1. овог члана, на месту претакања горива из ауто-цистерне у резервоар може се уместо мобилног уређаја за гашење пожара капацитета пуњења најмање 50 kg праха користити шест мобилних уређаја за гашење пожара капацитета пуњења најмање 9 kg праха или другог одговарајућег средства за гашење пожара, с тим да тим апаратима рукују најмање три лица.
				Члан 36.
				У близини места на којима је могућност просипања запаљивих и горивих течности на станици највећа, постављају се сандуци са песком запремине најмање 0,03 m³.
				Ако се приликом пуњења погонског резервоара гориво проспе, морају се обрисати све површине на које се гориво просуло. Средства за брисање и чишћење стављају се у посебне, херметички затворене металне посуде, које се не смеју транспортовати са осталим отпацима.
				VI. ПРЕЛАЗНЕ И ЗАВРШНЕ ОДРЕДБЕ
				Члан 37.
				Целокупна постојећа станица ускладиће се у потпуности са одредбама овог правилника приликом доградње, адаптације, реконструкције и санације било ког постојећег објекта у саставу станице. 
				Одредбе правилника које се односе на поступање и техничке нормативе за уређаје, инсталацију и опрему, примењују се на све постојеће станице, ради безбедног ускладиштавања и претакања горива.
				Члан 38.
				Даном ступања на снагу овог правилника престаје да важи Правилник о изградњи станица за снабдевање горивом моторних возила и о ускладиштавању и претакању горива („Службени лист СФРЈ”, бр. 27/71 и 29/71 – исправка и „Службени гласник РС”, број 108/13).
				Члан 39.
				Овај правилник ступа на снагу осмог дана од дана објављивања у „Службеном гласнику Републике Србије”. 
				Број 01-7107/16-15
				У Београду, 29. маја 2017. године
				Министар, 
				др Небојша Стефановић, с.р.
				
				Прилози
				
				Прилог 1 - Графички приказ зона опасности и положај кушћишта са 
				мерном и комуникационо информатичком опремом са паронепропусном 
				преградом уређаја за точење горива
	

