


	
	Zakon


	
			На основу члана 182. став 5. Закона о полицији („Службени гласник РС”, бр. 6/16 и 24/18), 
			Министар унутрашњих послова доноси
			ПРАВИЛНИК 
			о критеријумима и начину поступања у пружању психолошке помоћи и подршке запосленима у Министарству унутрашњих послова
			"Службени гласник РС", број 88 од 15. новембра 
			2018.
			Члан 1.
			Овим правилником прописују се критеријуми и начини поступања у пружању психолошке помоћи и подршке запосленима у Министарству унутрашњих послова (у даљем тексту: Министарство).
			Члан 2.
			Пружање психолошке помоћи запосленима у Министарству остварује се кроз методе и технике психосоцијалне превенције, када за то постоје оправдани разлози, а нарочито у случају:
			1) животних проблема и актуелних животних криза које могу бити од утицаја на психолошку способност за обављање посла запосленог (смрт блиске особе, одлазак у пензију, тешка болест запосленог, акутна и хронична болест члана породице, финансијски и породични проблеми, развод брака и др.);
			2) психолошких последица насталих као резултат претрпљене дискриминације;
			3) значајних промена у понашању које се манифестују кроз снижену ефикасност и обављање радних задатака у односу на раније периоде, учесталија боловања, чешће дисциплинске мере, честе и/или нагле промене понашања, насиље у породици;
			4) изложеност озбиљној претњи по живот или здравље (употреба ватреног оружја, рањавање, погибија колеге, теже последице у саобраћају и др.);
			5) суицидално понашање кроз претње и покушаје; 
			6) ако се код запосленог уоче проблеми са конзумирањем алкохола и других психоактивних супстанци;
			7) проблема у међуљудским односима.
			Члан 3.
			Психолошку помоћ за запослене у Министарству може затражити:
			1) запослени лично;
			2) руководилац – по сопственој иницијативи или на иницијативу чланова породице запосленог или колега запосленог.
			Психосоцијалну превенцију спроводе надлежни психолози и социјални радници (у даљем тексту: стручни радници), након сопствене процене и/или у складу са ставом 1. овог члана.
			Стручни радник врши процену да ли је захтев за његово ангажовање у складу са прописима који уређују стручну делатност и етичким начелима у тој делатности.
			Ако је запослени у Министарству посредно или непосредно учествовао у трауматском догађају или другој високостресној или кризној ситуацији из члана 2. овог правилника пружиће му се психолошка помоћ.
			Непосредни руководилац запосленог, обавештава надлежног психолога у року од 48 сати након трауматског догађаја из члана 2. тачка 4) овог правилника, односно у што краћем року након догађаја из тачке 5) наведеног члана.
			Члан 4.
			Психолошка помоћ запосленима у Министарству обухвата: 
			1) индивидуални и групни саветодавни рад;
			2) психоедукативни рад;
			3) групе подршке;
			4) психолошке интервенције подршке и растерећења првенствено за запослене који се због природе свог посла учестало суочавају с људским трагедијама (послови криминалистичке технике, рад са жртвама кривичних дела са елементима насиља и др.);
			5) хитну психолошку помоћ у изразито стресним ситуацијама;
			6) превентивне психолошке припреме пре обављања задатака с обележјима високог стреса;
			7) интервенције после кризе;
			8) прву психолошку помоћ;
			9) друге методе и технике психосоцијалне превенције у којима надлежни стручни радници процене да је потребно њихово ангажовање.
			Прву психолошку помоћ из тачке 8) овог члана могу спроводити стручно оспособљене колеге за подршку уз надзор стручних радника.
			Члан 5.
			Ако се током указане психолошке помоћи код запосленог утврде промене у функционисању, надлежни стручни радник предузима мере из своје надлежности на начин на који ће се у највећој мери заштити корисник услуге, његов дигнитет и његова интима, те у највећој могућој мери уважити и потребе радног окружења.
			Члан 6.
			Даном ступања на снагу овог правилника престаје да важи Правилник о поступању у пружању психолошке помоћи запосленима у Министарству унутрашњих послова („Службени гласник РС”, број 54/17).
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			01 број 7273/18-3  
			У Београду, 6. новембра 2018. године
			Министар,
			др Небојша Стефановић, с.р.
	

