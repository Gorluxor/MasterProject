


	
	Zakon

	


	
				Нa oснoву члана 37. став 6. Закона о жичарама за транспорт лица („Службени гласник РС”, број 38/15),
				Министар грађевинарства, саобраћаја и инфраструктуре доноси
				ПРАВИЛНИК
				о изгледу, садржини, начину вођења записника стручног прегледа жичара и списку докумената о усклађености
				"Службени гласник РС", број 58 од 15. јуна 
				2017.
				Члан 1.
				Овим правилником прописује се изглед, садржина и начин вођења записника стручног прегледа жичара, као и списак докумената о усклађености жичара за транспорт лица (у даљем тексту: жичара).
				Члан 2.
				Изглед записника стручног прегледа жичара дат је у Прилогу – Записник о стручном прегледу жичара, који је одштампан уз овај правилник и чини његов саставни део.
				Члан 3.
				Записник стручног прегледа жичара садржи:
				1) опште податке;
				2) податке о управљачу жичаре;
				3) податке о лицима која су обавиле стручни преглед;
				4) податке о жичари;
				5) податке о документацији жичаре;
				6) податке о техничко-технолошким карактеристикама жичаре;
				7) податке о извршеним испитивањима;
				8) закључак о извршеном прегледу, прегледаној документацији, извршеним испитивањима и изведеним радовима на жичари који испуњавају прописане услове или опис разлога због којих жичара није испунила услове стручног прегледа;
				9) оцену да ли жичара испуњава услове у складу са важећим прописима и техничким условима експлоатације и одржавања;
				10) оверен записник са именима и презименима и својеручним потписима особа које су присуствовале прегледу од стране управљача жичаре и именима и презименима особа и својеручним потписима које су извршиле преглед;
				11) попис приложених докумената о извршеним мерењима и испитивањима и приложену копију докумената;
				12) попис приложених оцена и изјава о усклађености компонената и подсистема жичаре и приложена копија оцена и изјава.
				Члан 4.
				Саставни део записника стручног прегледа жичаре чине и:
				1) План одржавања жичаре;
				2) писана и оверена изјава управљача жичаре да је жичара одржавана у складу са Планом одржавања жичаре;
				3) попис свих обављених радова и измењених компоненти жичаре;
				4) оцена и изјава о усклађености измењених компоненти жичаре;
				5) Извештај о ванредним догађајима;
				6) копије других докумената битних за безбедан рад жичаре.
				Члан 5.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-220/2016-04
				У Београду, 30. маја 2017. године
				Министар,
				проф. др Зорана З. Михајловић, с.р.
				Прилог
				
				
				
				
				
				
	

