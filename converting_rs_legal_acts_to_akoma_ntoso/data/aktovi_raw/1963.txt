


	
	Zakon


	
				
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразумa о трговини и економској сарадњи између Републике Србије и Републике Тунис
				Проглашава се Закон о потврђивању Споразумa о трговини и економској сарадњи између Републике Србије и Републике Тунис, који је донела Народна скупштина Републике Србије на седници Деветог ванредног заседања у 2014. години, 8. септембра 2014. године.
				
				ПР број 64
				У Београду, 9. септембра 2014. године
				Председник Републике,
				Томислав Николић, с.р.
				
				ЗАКОН
				о потврђивању Споразумa о трговини и економској сарадњи између Републике Србије и Републике Тунис
				"Службени 
				гласник РС - Међународни уговори", број 10 од 9. септембра 2014.
				
				Члан 1.
				Потврђује се Споразум о трговини и економској сарадњи између Републике Србије и Републике Тунис, сачињен у Тунису, 5. марта 2014. године, у оригиналу на српском, арапском и енглеском језику.
				Члан 2.
				Текст Споразума о трговини и економској сарадњи између Републике Србије и Републике Тунис у оригиналу на српском језику гласи:
				СПОРАЗУМ
				О ТРГОВИНИ И ЕКОНОМСКОЈ САРАДЊИ ИЗМЕЂУ РЕПУБЛИКЕ СРБИЈЕ И РЕПУБЛИКЕ ТУНИС
				Република Србија и Република Тунис (у даљем тексту: Стране),
				Узимајући у обзир значај трговинских и економских односа између Страна,
				Са циљем да развијају односе који су од заједничког интереса и у духу узајамног разумевања,
				Увиђајући нужност прилагођавања праксе и стандарда међународних тржишта и проширивања међусобне трговине и економских односа,
				Договориле су се о следећем:
				Члан 1.
				Стране ће унапређивати, подржавати и олакшавати даљи развој међусобне трговине и економских односа у складу са одредбама овог споразума, као и са законима и прописима који су на снази у обема земљама.
				Члан 2.
				Стране ће једна другој доделити третман најповлашћеније нације у односу на извоз и увоз роба пореклом из њихових земаља, у складу са принципима Општег споразума о царинама и трговини (ГАТТ 1994).
				Члан 3.
				Одредбе члана 2. овог споразума се, међутим, неће односити на:
				а) предности које је било која Страна одобрила или које може одобрити суседним земљама, како би олакшала пограничну трговину; 
				б) предности које настају из постојећег чланства или могућег чланства било које Стране у царинској унији или зони слободне трговине;
				в) предности које су одобрене или које могу бити одобрене било којој трећој земљи у оквиру билатералног или мултилатералног споразума који има за циљ економску интеграцију. 
				Члан 4.
				Стране ће, у оквиру својих надлежности, учинити напоре да се осигурају стабилни услови за међусобни развој трговине и економске сарадње, усредсређујући се нарочито на сарадњу у области привреде, трговине, конкуренције, банкарства, индустрије, технике, науке и технологије.
				Члан 5.
				Узимајући у обзир развој трговине и економске сарадње, Стране ће подстицати узајамну размену информација, нарочито оних које се односе на њихово законодавство и економске програме, као и других информација од интереса за обе Стране.
				Члан 6.
				Сва плаћања за робе које су предмет трговине између правних и/или физичких лица (у даљем тексту: Субјекти) вршиће се у обе државе – Стране у конвертибилној валути, у складу са законима и прописима обеју земаља. 
				Члан 7.
				Стране ће унапређивати везе и јачати сарадњу између Субјеката, професионалних организација, пословних федерација и/или удружења, комора, регионалних и локалних институција.
				Стране ће, такође, у складу са својим законима и прописима, пружати помоћ својим Субјектима у организовању сајмова, специјализованих изложби и промотивних активности.
				Члан 8.
				Стране су сагласне да унапређују заједничке активности између српских и туниских предузећа које имају за циљ повећање улагања, оснивање предузећа, побољшање конкурентности индустријских предузећа, кроз организовање семинара и радионица за реализацију следећих активности: 
				– унапређење пројеката за партнерство и директне сарадње између институција и предузећа двеју земаља;
				– размена информација које се односе на мала и средња предузећа, развојне могућности и могућности успостављања партнерстава; 
				– размена информација и искуства и пренос знања у области надоградње индустријске основе између институција надлежних за развој индустријског сектора у обема земљама, као што су технички центри и агенције за промоцију индустрије и малих и средњих предузећа.
				Члан 9.
				Ради спровођења циљева овог споразума, Стране су сагласне да оснују Мешовиту српско-туниску комисију за економску сарадњу (у даљем тексту: Мешовита комисија) састављену од представника обеју Страна.
				Мешовита комисија ће се састајати једном годишње, или када то буде потребно, на захтев једне или друге Стране, наизменично у Београду или Тунису.
				У циљу унапређења и проширења трговинске и економске сарадње између Страна, Мешовита комисија ће се усредсредити на следеће:
				– разматрање начина и средстава за подстицање и развој трговине и економске сарадње између Страна;
				– праћење напретка у спровођењу билатералних споразума који су закључени између Страна, а односе се на трговинску и економску сарадњу, као и на давање препорука за решавање одређених питања која настају применом тих споразума;
				– идентификовање области које ће доприносити развоју трговинске и економске сарадње и, с тим у вези, подношење препорука надлежним органима Страна;
				– идентификовање проблема који ометају билатералну и економску сарадњу и препоручивање мера за решавање тих проблема.
				Мешовита комисија може да усвоји Пословник о раду.
				Члан 10.
				Овај споразум неће бити на штету међународних споразума које су Стране потписале и које спроводе.
				Члан 11.
				Сви спорови између Страна који се тичу тумачења или спровођења овог споразума решаваће се консултацијама или преговорима на дипломатски начин.
				Члан 12.
				Овај споразум се може изменити и допунити на основу узајамне сагласности Страна. Измене и допунe ће ступити на снагу по истој процедури предвиђеној у члану 13. овог споразума. 
				Било која измена и допуна или раскид овог споразума неће, ни на који начин, ометати испуњавање обавеза које проистичу из уговора закључених између привредних субјеката Страна, током трајања важности тих уговора.
				Члан 13.
				Овај споразум ступа на снагу 30 дана од дана пријема последње од две ноте које ће Стране разменити да би једна другу обавестиле о испуњењу унутрашње правне процедуре потребне за ступање на снагу Споразума.
				Ступањем на снагу овог споразума, престаје да важи Споразум о трговини и дугорочној привредној сарадњи између Социјалистичке Федеративне Републике Југославије и Републике Тунис, потписан у Београду, 28. новембра 1964. године. 
				Овај споразум закључује се за период од пет година и аутоматски се обнавља за наредни период од пет година, осим ако једна од Страна не раскине споразум путем писменог обавештења другој Страни. У том случају, споразум ће бити раскинут након три месеца од пријема таквог обавештења.
				Сачињено у Тунису, 5. марта 2014. године, у два оригинална примерка, сваки на српском, арапском и енглеском језику, при чему су сви текстови подједнако веродостојни. У случају разлика у тумачењу, меродаван је текст на енглеском језику. 
				
					
						
							
								За
							
							
								За
							
						
						
							
								Републику Србију
							
							
								Републику Тунис
							
						
						
							
								Иван Мркић, с.р.
							
							
								Монжи Хамди, с.р.
							
						
						
							
								министар спољних послова
							
							
								министар спољних послова
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

