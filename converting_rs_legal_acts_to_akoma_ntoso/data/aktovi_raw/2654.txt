



На основу члана 60.
став 3. и члана 62. став 1. Закона о културним добрима („Службени гласник РС“,
број 71/94),

Министар културе доноси


ПРАВИЛНИК


о 
регистрима архивске грађе

„Службени гласник
РС", број 24 од 4. 

јуна 1997.


Члан 1.

Овим правилником прописују се подаци који се о
архивској грађи уписују у регистар, начин на који се води регистар и централни
регистар архивске грађе, документација о архивској грађи која се образује и
чува уз регистар, начин на који се архивска грађа уписује у регистре, као и
изглед, садржина и начин стављања ознака на архивску грађу да је под посебном
заштитом.

Члан 2.

Регистар архивске грађе, у складу са законом, води
архив који врши делатност заштите архивске грађе на територији на којој се чува
архивска грађа која се уписује у регистар.

Архив Србије у Београду, у складу са законом, води
централни регистар архивске грађе.

Члан 3.

Регистар архивске грађе (у даљем тексту: регистар) води
се у облику књиге.

Књига регистра образује се тако што се подаци о
архивској грађи уписују у образаца Р-1 величине 30х40 cm, а ови обрасци се,
означени редним бројем од 1. до 250. повезују у књигу с тврдим корицама.

На насловној страни књиге регистра уноси се назив
регистра, број књиге регистра, назив и седиште архива који води регистар.

Подаци о архивској грађи уписују се у регистар писаћом
машином, а могу се и компјутерски обрађивати.

Архивска грађа уписује се у регистар по редним
бројевима.

Ако се архивска грађа чува ван архива, у регистру се
уписује место где се налази, име и адреса сопственика, односно правног лица
које користи и управља архивском грађом, и правни основ по коме држи архивску
грађу.

Директор архива својим потписом и печатом архива
оверава образовање регистра.

Члан 4.

Ако се у регистар упишу погрешни подаци, овлашћено лице
које води регистар прецртаће их тако да остану јасни, а затим ће изнад линије
уписати тачне податке и то оверити својим потписом и печатом архива.

Брисање архивске грађе из регистра врши се на тај начин
што се црвеним мастилом дијагонално прецртају сви подаци о архивској грађи, а
овлашћено лице у рубрици „напомена" уписује на основу ког акта и када је
извршно брисање, и то оверава својим потписом и печатом архива.

Обавештење о брисању доставља се Архиву Србије у
Београду.

Члан 5.

Централни регистар води се на обрасцу Р-1ц величине
30х40 цм, на основу података које архив који води регистар архивске грађе
доставља Архиву Србије у Београду у року од 15 дана од дана уписа архивске
грађе у регистар.

Образац Р-1ц попуњава се писаћом машином, а може се и
компјутерски обрађивати.

Архив Србије у Београду уписује текући број листа
централног регистра и одлаже га у одговарајућу кутију.

По обради података из обрасца Р-1ц и упису архивске
грађе у централни регистар, Архив Србије у Београду обавештава архив који води
регистар архивске грађе о броју под којим је извршен упис архивске грађе у
централни регистар, а у року од 15 дана од дана пријема података.

Члан 6.

Уз регистар се образује и чува следећа документација.

1) општи инвентар, који се води на обрасцу О-1 величине
30x40 cm;

2) књига пријема архивске грађе (улазни инвентар), која
се води на обрасцу О-2 величине 30x40 cm;

3) сумарни инвентар, који се води на обрасцу О-3
величине 30x40 cm;

4) инвентар микрофилмотеке, који се води на обрасцу О-4
величине 30х40 cm;

5) досије фондова, који се води на обрасцу О-5 величине
21x31 cm.

Члан 7.

Регистар, централни регистар и документација која све
води уз регистар, микрофилмује се, а може се и компјутерски обрађивати.

Члан 8.

Обрацси Р-1, Р-1ц, О-1, О-2, О-3, О-4, О-5 одштампани
су уз овај правилник и чине његов саставни део.

Члан 9.

На омоту јединице архивске грађе уписане у регистар и
централни регистар ставља се налепница светло црвене боје величине 5х3 цм на
којој су одштампане речи: „Ова архивска грађа је под посебном заштитом".

Члан 10.

Овај правилник ступа на снагу осмог дана од дана
објављивања у „Службеном гласнику Републике Србије".



Број
630-1445/97-02

У
Београду, 19. маја 1997. године

Министар

др Нада
Поповић-Перишић, с.р.





















