


	
	Zakon

	


	
	На основу члана 39. став 2. Закона о заштити права оплемењивача биљних сорти („Службени гласник РС”, бр. 41/09 и 88/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
	Влада доноси 
	
	ОДЛУКУ
	о висини трошкова испитивања сорти и годишњим трошковима одржавања права оплемењивача биљних сорти
	"Службени гласник РС", број 98 од 8. новембра 
				2013.
	
	1. Овом одлуком утврђује се висина трошкова испитивања сорти у поступку разматрања захтева за додељивање права оплемењивача биљне сорте као и висина годишњих трошкова одржавања права оплемењивача биљне сорте.
	2. Висина трошкова испитивања сорти из тачке 1. ове одлуке за сорте које се испитују на територији Републике Србије је прописана посебним прописом којим се уређује висина накнаде за испитивање и за додатно испитивање сорте пољопривредног биља на основу Закона о признавању сорти пољопривредног биља („Службени гласник РС”, број 30/10).
	3. Висина трошкова испитивања сорти које се обавља у другој држави се одређује прописима те државе.
	4. Висина годишњих трошкова одржавања права оплемењивача из тачке 1. ове одлуке износе 15.000 динара.
	5. Оплемењивач износ трошкова из тачке 2. ове одлуке уплаћује на рачун буџета Републике Србије у року од 15 дана од дана пријема обавештења да ће сорта бити испитивана. 
	
	6. Оплемењивач износ трошкова из тачке 3. ове одлуке плаћа у складу са прописима те друге државе.
	7. Носилац права оплемењивача трошкове из тачке 4. ове одлуке уплаћује на рачун буџета Републике Србије до почетка године за коју се уплаћују трошкови.
	8. Изузетно од одредбе тачке 7. ове одлуке, носилац права оплемењивача трошкове одржавања права оплемењивача за 2014. годину може да уплати до 1. септембра 2014. године.
	9. Ова одлука ступа на снагу осмог дана од дана објављивања у „Службеном гласнику Републике Србије”.
	05 број 401-9455/2013
	У Београду, 8. новембра 2013. године
	Влада
	Председник,
	Ивица Дачић, с.р.

