

На основу члана 95. став 2. и члана 102. став 2. Закона о социјалној заштити („Службени гласник РС”, број 24/11),
Министар рада и социјалне политике доноси


ПРАВИЛНИК
о обрасцима у поступку остваривања права на новчану социјалну помоћ
"Службени гласник РС", број 39 од 3. јуна 2011.


Члан 1.
Овим правилником прописује се садржина и изглед обрасца захтева за остваривање права на новчану социјалну помоћ и садржај и изглед налаза и мишљења центра за социјални рад којим се утврђује могућност пропуштене зараде, број чланова домаћинства и друге чињенице о којима се не води службена евиденција.

Члан 2.
Захтев за остваривање права на новчану социјалну помоћ подноси се на Обрасцу НСП-З и Обрасцу НСП-П који су одштампани уз овај правилник и чине његов саставни део.

Члан 3.
Налаз и мишљење центра за социјални рад којим се утврђује могућност пропуштене зараде, број чланова домаћинства и друге чињенице о којима се не води службена евиденција и којим се утврђује социо-економски статус породице служи као доказно средство за остваривање права на новчану социјалну помоћ.
Подаци о пропуштеној заради утврђују се на основу могућности радног ангажовања појединца, односно члана породице, учесталости радног ангажовања и цене рада на слободном тржишту за одређени посао и могућности издавања у закуп непокретне имовине. 

Члан 4.
Налаз и мишљење из члана 3. овог правилника сачињава запослени на пословима социјалног рада, на Обрасцу НСП-НМ који је одштампан уз овај правилник и чини његов саставни део.
Налаз и мишљење из става 1. овог члана сачињава се на основу теренске посете породици, изјаве странке, увиђаја на лицу места, саслушања сведока и других доказа.
Налаз и мишљење центра за социјални рад садржи налаз којим је утврђено чињенично стање, образложено мишљење и предлог стручног радника.

Члан 5.
Даном ступања на снагу овог правилника престају да важе одредбе чл. 65. и 90. Правилника о организацији, нормативима и стандардима рада центра за социјални рад („Службени гласник РС”, бр. 59/08 и 37/10) и Образац МО-2, Образац-МО и Образац МО-1 који су одштампани уз тај правилник и чине његов саставни део.

Члан 6.
Овај правилник ступа на снагу наредног дана од дана објављивања у „Службеном гласнику Републике Србије”.


Број 110-00-528/2011-10
У Београду, 27. априла 2011. године
Министар,
Расим Љајић, с.р.







