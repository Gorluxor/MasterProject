


	
	Zakon


	
	На основу члана 60. став 2. Закона о заштити ваздуха („Службени гласник РС”, број 36/09),
	Министар животне средине, рударства и просторног планирања доноси
	
	ПРАВИЛНИК
	о условима за издавање дозволе за мерење квалитета ваздуха и дозволе за мерење емисије из стационарних извора загађивања
	
	"Службени гласник РС", број 1 од 11. јануара 
	2012.
	
	1. Уводна одредба
	Члан 1.
	Овим правилником прописују се ближи услови за издавање дозволе за мерење квалитета ваздуха и дозволе за мерење емисије из стационарних извора загађивања, као и услови које треба да испуњава правно лице основано од стране надлежног органа аутономне покрајине, односно надлежног органа јединице локалне самоуправе, које управља аутоматским мониторингом квалитета ваздуха, прати рад аутоматских станица, прикупља и обрађује податке добијене контролом квалитета ваздуха у локалној мрежи.
	2. Услови за издавање дозволе за мерење квалитета ваздуха
	Члан 2.
	Дозвола за мерење квалитета ваздуха издаје се ако су испуњени услови у погледу регистрације за обављање наведених послова, кадрова, опреме, простора и стручне и техничке оспособљености према захтевима стандарда SRPS ISO/IEC 17025, у складу са законом којим се уређује заштита ваздуха. 
	
	Члан 3. 
	За мерење квалитета ваздуха услов у погледу кадрова односи се на: 
	1) технички одговорно лице – лице са стеченим високим образовањем на студијама другог степена (мастер академске студије, специјалистичке академске студије, специјалистичке струковне студије), односно на основним студијама у трајању од најмање четири године, из образовно-научног поља природно-математичких наука (научна област хемијске, физичко – хемијске, физичке или науке о заштити животне средине) или из образовно-научног поља техничко-технолошких наука (научна област технолошког инжењерства или инжењерства заштите животне средине) и најмање три године радног искуства на пословима мерења квалитета ваздуха; познавање прописа у области заштите ваздуха и то посебно прописа којим се уређују услови за мониторинг и захтеви квалитета ваздуха, познавање типа емисија, техника мерења, метода мерења, методологије успостављања репрезентативних мерних места, познавање утицаја метеоролошких услова на временску и просторну дистрибуцију загађујућих материја и атмосферске хемије; лице не може бити запослено у две или више лабораторија истовремено на истом радном месту;
	2) заменика технички одговорног лица – услови које ово лице мора да испуњава су исти као за лице из тачке 1) овог члана;
	3) техничко особље – најмање два лица са стеченим средњим образовањем или високим образовањем на студијама првог степена (основне академске студије, основне струковне студије), односно на студијама у трајању до три године, или високим образовањем на студијама другог степена (мастер академске студије, специјалистичке академске студије, специјалистичке струковне студије), односно на основним студијама у трајању од најмање четири године, из образовно-научног поља природно-математичких наука (научна област хемијске науке, физичко студијски програм метеорологија или научна област науке о заштити животне средине), или из образовно-научног поља техничко-технолошких наука (научна област технолошког инжењерства или инжењерства заштите животне средине) и најмање две године радног искуства на пословима мерења квалитета ваздуха или било које друге струке са најмање 10 година радног искуства на пословима мерења квалитета ваздуха;
	4) помоћне раднике – најмање два лица са стеченим средњим образовањем (III и IV степен).
	Општи подаци о правном лицу које врши послове мерења квалитета ваздуха, са обједињеним подацима о кадру које попуњава одговорно лице, односно лице које непосредно врши послове мерења квалитета ваздуха дати су у Прилогу 1 – Општи подаци о правном лицу које врши послове мерења квалитета ваздуха / мерење емисије из стационарних извора загађивања.
	Члан 4.
	За мерењe квалитета ваздуха потребна је одговарајућа опрема за узимање узорака, мерење и испитивање, у складу са прописаним стандардима.
	Одговарајућом опремом, у смислу овог правилника, сматра се опрема која обезбеђује одређивање концентрације загађујућих материја на начин и у складу са прописаним методама.
	Опрема из става 1. овог члана дата је у Прилогу 2 – Опрема за мерење квалитета ваздуха, који је одштампан уз овај правилник и чини његов саставни део.
	У складу са захтевима стандарда SRPS ISO/IEC 17025, опрема из става 1. овог члана мора да буде еталонирана и испитана од стране лабораторије која је акредитована за послове еталонирања и испитивања код националног акредитационог тела.
	Подаци о опреми из става 1. овог члана дати су у Прилогу 3 – Подаци о опреми за мерење квалитета ваздуха, који је одштампан уз овај правилник и чини његов саставни део.
	Члан 5.
	Простор за обављање послова мерења квалитета ваздуха обухвата:
	1) простор за пријем узорака;
	2) простор за чување узорака;
	3) простор у коме се врши припрема узорака за непосредно мерење;
	4) просторију у оквиру које се врши лабораторијско мерење (анализа узорака);
	5) простор за обраду, проверу валидности и анализу резултата добијених мерењем и/или узимањем узорака и њиховом анализом и за проверу квалитета мерних поступака;
	6) помоћне просторије (за вагу);
	7) простор за прање лабораторијског посуђа са дигестором и вентилацијом;
	8) простор за чување потрошног материјала са посебним орманом за чување запаљивих материја;
	9) простор за чување и одржавање опреме;
	10) просторију за мерење са контролисаним условима температуре и влажности, у случају када је то прописано стандардном методом.
	Просторија из става 1. тачка 4) овог члана мора да буде одвојена од осталог простора и њено уређење мора да одговара потребама анализе.
	Зидови и подови радног простора морају да буду од одговарајућег материјала и погодни за одржавање.
	Захтеви у погледу простора не примењују се у случају када се мерење врши аутоматским мерним уређајима.
	Подаци о простору дати су у Прилогу 4 – Подаци о простору за обављање послова мерења квалитета ваздуха / мерење емисије из стационарних извора загађивања, који је одштампан уз овај правилник и чини његов саставни део.
	Члан 6.
	Одредбе чл. 2–5. овог правилника односе се и на правно лице основано од стране надлежног органа аутономне покрајине, односно надлежног органа јединице локалне самоуправе, које управља аутоматским мониторингом квалитета ваздуха, прати рад аутоматских станица, прикупља и обрађује податке добијене контролом квалитета ваздуха у локалној мрежи.
	3. Услови за издавање дозволе за мерење емисије из стационарних извора загађивања
	Члан 7.
	Дозвола за мерење емисије из стационарних извора загађивања издаје се ако су испуњени услови у погледу регистрације за обављање наведених послова, кадра, опреме, простора и стручне и техничке оспособљености према захтевима стандарда SRPS ISO/IEC 17025, односно стандарда SRPS CEN/TS 15675 који представља техничку спецификацију стандарда SRPS ISO/IEC 17025 за област периодичних мерења емисије из стационарних извора. 
	
	Члан 8.
	За мерење емисије из стационарних извора загађивања услов у погледу кадрова односи се на: 
	
	1) технички одговорно лице – лице са стеченим високим образовањем на студијама другог степена (мастер академске студије, специјалистичке академске студије, специјалистичке струковне студије), односно на основним студијама у трајању од најмање четири године, из образовно-научног поља природно-математичких наука (научна област хемијских, физичко-хемијских наука или науке о заштити животне средине) или из образовно-научног поља техничко-технолошких наука (научна област технолошког, машинског или инжењерства заштите животне средине) и најмање три године радног искуства на пословима мерења емисије; познавање прописа у области заштите ваздуха и то посебно прописа којим се уређују граничне вредности емисија загађујућих материја у ваздух, познавање планирања мерења, методологије успостављања репрезентативних мерних места, техника мерења, метода мерења и граничних услова мерења, познавање разних технологија укључујући производне процесе који узрокују емисије, као и техника пречишћавања отпадних гасова; лице не може бити запослено у две или више лабораторија истовремено на истом радном месту;
	2) заменика технички одговорног лица – услови које ово лице мора да испуњава су исти као за лице из тачке 1) овог члана;
	3) техничко особље – најмање два лица са стеченим средњим образовањем или високим образовањем на студијама првог степена (основне академске студије, основне струковне студије), односно на студијама у трајању до три године, или високим образовањем на студијама другог степена (дипломске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године, из образовно-научног поља природно-математичких наука (научна област хемијских наука или науке о заштити животне средине), или из образовно-научног поља техничко-технолошких наука (научна област технолошког инжењерства, машинског инжењерства, електротехничког инжењерства или инжењерства заштите животне средине) и најмање две године радног искуства на пословима мерења емисије или било које друге струке са најмање 10 година радног искуства на пословима мерења емисије;
	4) помоћне раднике – најмање два лица са стеченим средњим образовањем (III и IV степен).
	Општи подаци о правном лицу које врши послове мерења емисије из стационарних извора загађивања, са обједињеним подацима о кадру које попуњава одговорно лице, односно лице које непосредно врши послове мерења емисије из стационарних извора загађивања дати су у Прилогу 1. овог правилника.
	Члан 9.
	За мерењe емисије из стационарних извора загађивања потребна је одговарајућа опрема за узимање узорака и мерење емисије, у складу са прописаним стандардима. 
	
	Одговарајућом опремом, у смислу овог правилника, сматра се опрема која обезбеђује одређивање концентрације загађујућих материја на начин и у складу са прописаним методама.
	Опрема из става 1. овог члана дата је у Прилогу 5 – Опрема за мерење емисије из стационарних извора загађивања, који је одштампан уз овај правилник и чини његов саставни део.
	У складу са захтевима стандарда SRPS ISO/IEC 17025, опрема из става 1. овог члана мора да буде еталонирана и испитана у односу на полусатну средњу вредност најмање једном годишње, а њено еталонирање и испитивање врши лабораторија акредитована за послове еталонирања и испитивања код националног акредитационог тела.
	Опрема за узимање узорака и мерење емисије загађујућих материја и потрошни материјали морају да се заштите од оштећења како током чувања у радном простору, тако и током транспорта до стационарног извора загађивања на коме ће се вршити узимање узорака или мерење емисије.
	Подаци о опреми из става 1. овог члана дати су у Прилогу 6 – Подаци о опреми за узимање узорака и мерење емисије из стационарних извора загађивања, који је одштампан уз овај правилник и чини његов саставни део.
	Члан 10.
	Простор за обављање послова мерења емисије из стационарних извора загађивања обухвата:
	1) простор за пријем узорака;
	2) простор за чување узорака;
	3) простор у коме се врши припрема узорака за непосредно мерење;
	4) просторију у оквиру које се врши лабораторијско мерење (анализа узорака);
	5) простор за обраду, проверу валидности и анализу резултата добијених мерењем и/или узимањем узорака и њиховом анализом и за проверу квалитета мерних поступака;
	6) помоћне просторије (за вагу);
	7) простор за прање лабораторијског посуђа са дигестором и вентилацијом;
	8) простор за чување потрошног материјала са посебним орманом за чување запаљивих материја;
	9) простор за чување и одржавање опреме;
	10) просторију за мерење са контролисаним условима температуре и влажности, у случају када је то прописано стандардном методом.
	Просторија из става 1. тачкa 4) овог члана мора да буде одвојена од осталог простора и њено уређење мора да одговара потребама анализе.
	Зидови и подови простора морају да буду од одговарајућег материјала и погодни за одржавање.
	Захтеви у погледу простора из овог члана не примењују се у случају када се мерење врши уређајима за аутоматско мерење.
	Подаци о простору дати су у Прилогу 4. овог правилника.
	4. Завршне одредбе
	Члан 11.
	Даном ступања на снагу овог правилника престаје да важи Правилник о ближим условима које морају да испуњавају стручне организације које врше мерења емисије и имисије („Службени гласник РС”, број 5/02).
	Члан 12.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-160/2011-05
	У Београду, 22. децембра 2011. године 
	
	Министар,
	др 
	Оливер Дулић, с.р.
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	
	

