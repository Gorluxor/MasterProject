


	
	Zakon


	
				На основу члана 62. став 2. Закона о полицији („Службени гласник РС”, број 6/16), 
				Министар унутрашњих послова доноси
				ПРАВИЛНИК 
				о криминалистичко-форензичкој регистрацији, узимању других узорака и криминалистичко-форензичким вештачењима и анализама
				"Службени гласник РС", број 54 од 31. маја 
				2017. 
				I. УВОДНА ОДРЕДБА
				Члан 1.
				Овим правилником прописује се ближи начин поступања полицијских службеника приликом криминалистичко-форензичке регистрације, узимања других узорака, криминалистичко-форензичких вештачења и анализа и других доказних радњи, у складу са Закоником о кривичном поступку и другим законима и прописима.
				II. НАЧИН ОБАВЉАЊА ПОЛИЦИЈСКИХ ПОСЛОВА ОД СТРАНЕ ПОЛИЦИЈСКИХ СЛУЖБЕНИКА
				Криминалистичко-форензичка регистрација
				Члан 2.
				Форензичка регистрација је радња која се врши на основу наредбе јавног тужиоца или суда.
				Члан 3.
				Форензичка регистрација се врши од стране стручних лица форензичке струке у подручним полицијским управама и полицијским станицама, уносом у одговарајући систем за аутоматску обраду података.
				Уколико не постоје техничке могућности, форензичка регистрација се обавља на технички утврђеним обрасцима и материјалима за регистрацију, применом класичних метода дактилоскопирања путем боје и хитним слањем комплета надлежној организационој јединици за форензику у седишту Дирекције полиције (у даљем тексту: надлежна служба) ради уноса у систем из става 1. овог члана.
				Надлежна служба обавештава организациону јединицу за форензику у подручној полицијској управи, односно полицијској станици о уносу у систем и додатним информацијама у вези са регистрацијом.
				Узимање других узорака 
				Члан 4.
				Ради отклањања сумње о повезаности са кривичним делом (тзв. елиминације), од оштећеног или другог лица затеченог на месту кривичног дела могу се и без пристанка узети отисци папиларних линија и делова тела и букални брис, само уз одговарајућу наредбу надлежног тужилаштва или суда.
				Наредбу прибавља руководилац увиђајне екипе, а спроводи је стручно лице форензичке струке.
				Узимање узорака биолошког порекла
				Члан 5.
				Од стране стручног лица форензичке струке или полицијског службеника који обрађује кривични предмет, уз помоћ техничких уређаја, може се и без писане наредбе надлежног органа, од окривљеног, оштећеног, сведока или другог лица, а ради утврђивања чињеница у поступку, узети узорак гласа или рукописа ради упоређивања.
				Након извршених мера и радњи из става 1. овог члана, даље се поступа у складу са Закоником о кривичном поступку.
				Узимање узорака за форензичко-генетичку анализу
				Члан 6.
				Узимање узорака за форензичко-генетичку анализу лица предузима стручно лице форензичке струке ради откривања учиниоца кривичног дела или утврђивања других чињеница у поступку, уз одговарајућу наредбу надлежног тужилаштва или суда, у складу са Закоником о кривичном поступку.
				Криминалистичко-форензичка вештачења и анализе
				Члан 7.
				Полицијски службеници приликом криминалистичко-форензичког вештачења и анализе поступају у циљу утврђивања објективног чињеничног стања и обезбеђивања материјалних доказа за потребе судског поступка.
				Криминалистичко-форензичка вештачења писменом наредбом налаже орган поступка, у складу са законом.
				Након завршеног криминалистичко-форензичког вештачења, полицијски службеник сачињава записник о вештачењу.
				Резултат криминалистичко-форензичке анализе се прилаже у форми извештаја, уколико је вршена самостално, односно у форми налаза, уколико представља део вештачења.
				Код сложенијих криминалистичко-форензичких вештачења, које обавља искључиво надлежна организациона јединица за форензику у седишту Дирекције полиције, руководилац ове јединице или лице које он овласти, формираће комисију састављену од најмање два члана, који ће ово вештачење извршити и где један од чланова комисије може бити и полицијски службеник одређене подручне полицијске управе, у складу са својим компетенцијама.
				Друге мере и радње
				Члан 8.
				У циљу откривања и обезбеђења трагова кривичног дела и предмета који могу послужити као доказ у поступку, стручна лица форензичке струке предузеће и друге мере и радње засноване на закону, и то: 
				1) постављање криминалистичко-техничких (форензичких) клопки; 
				2) узимање узорака НН лешева и лица која не могу или неће да дају податке о себи, ради њихове идентификације; 
				3) уочавање других материјалних доказа на испитиваним узорцима или месту извршења кривичног дела и настанка последице кривичног дела за потребе других врста вештачења;
				4) изазивање латентних трагова свих врста на предметима, објектима и средствима извршења кривичних дела;
				5) фотографисање материјалних доказа, који се, осим обраде – увиђаја на месту догађаја, увиђаја над лицем или над предметом, користи и код антропометријске идентификације преко фотографије и упоређивања отисака делова тела, као и предузимања других мера и радњи из тач. 1)–4) овог става.
				О свим предузетим мерама и радњама из става 1. овог члана сачиниће се записник или службена белешка и обавестити надлежни орган поступка, у складу са Закоником о кривичном поступку.
				III. ЗАВРШНA ОДРЕДБA
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
				01 број 4156/17-3
				У Београду, 29. маја 2017. године
				Министар, 
				др Небојша Стефановић, с.р.
	

