


	
	Zakon


	
	На основу члана 10. став 4. Закона о обавезном примерку публикација („Службени гласник Републике Србије”, број 52/11),
	Министар културе, информисања и информационог друштва доноси 
	
	ПРАВИЛНИК 
	
	о чувању, заштити и коришћењу обавезног примерка публикација у депозитним библиотекама
	
	"Службени гласник РС", број 98 од 23. 
	децембра 2011.
	
	Предмет правилника
	Члан 1.
	Овим правилником прописује се начин чувања, заштите и коришћења обавезног примерка публикација у депозитним библиотекама.
	Старање о чувању, заштити и коришћењу обавезног примерка публикација
	Члан 2.
	О достављању, прикупљању, чувању и давању на коришћење обавезног примерка публикација старају се Народна библиотека Србије и Библиотека матице српске, као депозитне библиотеке, у складу са законом.
	Чување
	Члан 3.
	Обавезни примерак публикација, као културно добро, у складу са Законом о старој и реткој библиотечкој грађи („Службени гласник Републике Србије”, број 52/11), трајно чувају депозитне библиотеке.
	Коришћење
	Члан 4.
	Сви корисници имају право да под једнаким условима користе у депозитним библиотекама обавезни примерак публикације. 
	
	Депозитне библиотеке добијају по два обавезна примерка публикација. Један се може користити само у читаоницама библиотека, а други се као музејски примерак трајно чува. 
	
	Заштита
	Члан 5.
	Обавезни примерак публикација чува се у просторијама или на адекватним носиоцима информација, у којима су на одговарајући начин заштићени од пожара, влаге, физичких, биолошких, хемијских и других узрочника који би могли довести до његовог оштећења, уништења, злоупотребе или неовлашћене измене. 
	
	Обавезни примерак публикација не сме се оштетити, отуђити, уништити, злоупотребити нити изменити. 
	
	Мере заштите и чувања
	Члан 6.
	Депозитне библиотеке дужне су да предузимају мере заштите и чувања обавезног примерка публикација, у складу са законом.
	При коришћењу обавезног примерка публикација депозитне библиотеке дужне су да се придржавају закона и потврђених међународних уговора о заштити ауторских и сродних права. 
	
	Обрада
	Члан 7.
	Обрада обавезног примерка публикација врши се на јединствен начин у депозитним библиотекама, у складу са законом. 
	
	Обрада обавезног примерка публикација заснива се на примени јединствене каталошко-библиографске обраде и јединственог система класификације и индексирања, као и у складу са усвојеним националним и међународним стандардима. 
	
	Позајмљивање
	Члан 8.
	Обавезни примерак публикација може се позајмљивати другим установама само ради израде фототипских издања, излагања на изложбама и међубиблиотечке позајмице.
	Ступање на снагу
	Члан 9.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	
	Број 110-00-50/2011-11
	У Београду, 15. децембра 2011. године
	Министар,
	
	Предраг Марковић, с.р.

