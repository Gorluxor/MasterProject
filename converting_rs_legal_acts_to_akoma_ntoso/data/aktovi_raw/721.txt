




Редакцијски пречишћен текст

ЗАКОН
о супстанцама које се користе у недозвољеној производњи опојних дрога и 
психотропних супстанци
„Службени гласник РС”, бр. 107 од 2. децембра 2005, 25 од 3. априла 2019.
I. ОСНОВНЕ ОДРЕДБЕ
Члан 1.
Овим законом уређују се услови за производњу и промет на велико супстанци које 
се користе у недозвољеној производњи опојних дрога и психотропних супстанци (у 
даљем тексту: прекурсори), надзор у овој области ради спречавања њихове 
злоупотребе или коришћења у недозвољене сврхе, као и друга питања од значаја за 
ову област.
Члан 2.
Изрази употребљени у овом закону имају следеће значење:
1) прекурсор је супстанца утврђена Списком прекурсора, као и смеша супстанци или 
природни производ који садржи прекурсор, а који се користе за недозвољену 
производњу опојних дрога и психотропних супстанци
;1а) смеша је 
мешавина или раствор две или више супстанци;
1б) природни производ је 
супстанца која се као таква налази у природи непрерађена или прерађена искључиво 
ручним, механичким или гравитационим путем, растварањем у води, флотацијом, 
екстракцијом помоћу воде, дестилацијом воденом паром или упаравањем воде, или 
издвојена из ваздуха на било који начин;

2) супстанца ван Списка прекурсора јесте свака супстанца која може да се 
употреби за недозвољену производњу опојних дрога и психотропних супстанци, а 
није утврђена Списком прекурсора;
3) производња прекурсора је њихово добијање синтезом или изоловањем из природне 
или синтетичке смеше супстанци, њихова модификација, пречишћавање, прерада, 
паковање и мешање ради добијања полупроизвода или готових производа коришћењем 
хемијских, физичких и биолошких процеса, а обавља је правно лице;
4) промет прекурсора је промет прекурсора на велико (у даљем тексту: промет) 
који обухвата: увоз, извоз, транзит, превоз, складиштење, испоруку, продају, 
куповину, посредовање при куповини или продаји прекурсора, као и свако руковање 
прекурсорима, а који обавља правно лице уз новчану накнаду или без плаћања, 
односно без наплате противвредности;
5) транзит прекурсора је превоз прекурсора преко територије Републике Србије, 
без претовара, истовара или замене пошиљке од уласка на територију до изласка са 
територије Републике Србије који се врши у складу 
са прописима којима се уређују царински поступак и транспорт опасних материја;
6) превоз прекурсора је преношење прекурсора са једног места на друго у 
Републици Србији, без претовара, истовара или замене пошиљке до крајњег места 
превоза прекурсора у Републици Србији, а које обавља превозник;
7) број из Међународног регистра хемикалија (у даљем тексту: CAS број) означава 
број под којим се хемикалија води у међународним збиркама података о 
хемикалијама;
8) Међународни биро за контролу опојних дрога (INCB) јесте орган основан 
Јединственом конвенцијом о опојним дрогама из 1961. године (измењеном 
протоколом 
из 1972. године), надлежан за контролу спровођења конвенција из области опојних 
дрога и психотропних супстанци, и то: Јединствене конвенције о опојним дрогама 
(1961), 
Конвенције о психотропним супстанцама (1971) и 
Конвенције Уједињених 
нација против незаконитог промета опојних дрога и психотропних супстанци (1988);
9) Обавештење пре извоза (Pre Export 
Notification-PEN online) је размена информација надлежних органа државе 
извозника и државе увозника о веродостојности увозне дозволе електронским или 
другим путем;
10) Црвена листа (Red 
List) је списак прекурсора предвиђен Конвенцијом Уједињених нација против 
незаконитог промета опојних дрога и психотропних супстанци (1988), усвојен од 
стране надлежног органа Уједињених нација (INCB).

*Службени гласник РС, број 25/2019
Члан 3.
У извршавању послова из надлежности министарства надлежног за послове здравља (у 
даљем тексту: Министарство) прописаних овим законом, примењују се одредбе закона 
којим се уређује општи управни поступак, ако овим законом није другачије 
одређено.
II. КЛАСИФИКАЦИЈА ПРЕКУРСОРА
Члан 4.
Прекурсори се класификују у прву, другу, трећу и 
четврту.
Прву категорију чине прекурсори који се користе као основна и најважнија 
сировина у производњи опојних дрога и психотропних супстанци.
Другу категорију чине прекурсори који се користе као помоћне сировине у 
производњи опојних дрога и психотропних супстанци и 
рaзврстaвajу сe у IIa и IIб поткатегорију.
Трећу категорију чине прекурсори који се користе као помоћне сировине у 
производњи опојних дрога и психотропних супстанци, а који се у том процесу могу 
заменити и другим одговарајућим сировинама.
Четврту категорију прекурсора чине лекови који се 
употребљавају у хуманој и ветеринарској медицини који садрже ефедрин или соли 
ефедрина, псеудоефедрин или соли псеудоефедрина, односно норефедрин или соли 
норефедрина.
Министар надлежан за послове здравља (у даљем тексту: министар), на предлог 
Комисије за прекурсоре, утврђује Списак прекурсора, који садржи и њихову 
класификацију у категорије прекурсора .
Списак прекурсора утврђује се у складу са конвенцијама Уједињених нација које 
уређују област опојних дрога и психотропних супстанци, као и са прописима 
Европске уније који се односе на ову област.
Списак прекурсора објављује се у „Службеном гласнику Републике Србије”.
*Службени гласник РС, број 25/2019
Комисија за прекурсоре
Члан 5.
Влада образује Комисију за прекурсоре (у даљем тексту: Комисија) и именује 
њене чланове из реда истакнутих стручњака за област хемије, фармације и 
медицине, односно стручњака у примени прекурсора, опојних дрога и психотропних 
супстанци, као и од представника Министарства, министарства надлежног за послове 
заштите животне средине, министарства надлежног за послове ветерине, 
министарства надлежног за унутрашње послове и органа надлежног за царинске 
послове.
Комисија је стручно тело које обавља следеће послове:
1) предлаже министру Списак прекурсора;
2) прати употребу супстанци ван Списка прекурсора и, ради спречавања 
злоупотреба, предлаже министру њихову класификацију у складу са чланом 4. овог 
закона, као и стављање тих супстанци на Списак прекурсора;
3) даје стручна мишљења правним лицима која обављају делатност у хемијској, 
односно фармацеутској индустрији саставља и ажурира 
смернице у складу са прописима Европске уније, о начину и поступку препознавања сумњиве 
употребе прекурсора са Списка прекурсора, као и супстанци ван Списка прекурсора 
и извештава Министарство о уоченим злоупотребама у овој области;
4) сарађује са правним лицима која обављају делатност у хемијској, односно 
фармацеутској индустрији, као и са надлежним државним органима у решавању 
уочених проблема везаних за производњу, односно промет прекурсора, као и 
супстанци ван Списка прекурсора, односно даје им потребне стручне информације;
5) обавља и друге стручне послове у вези са производњом, односно прометом 
прекурсора, по налогу министра.
На захтев Министарства, чланови Комисије – представници министарства надлежног 
за унутрашње послове и органа надлежног за царинске послове дају мишљење 
Министарству о издавању дозволе подносиоцима захтева за производњу, промет, 
увоз или извоз прекурсора прве категорије.
Комисија се именује на период од четири године.
Комисија доноси пословник о свом раду.
Средства за рад Комисије обезбеђују се у буџету Републике Србије. 

*Службени гласник РС, број 25/2019
III. УСЛОВИ ЗА ПРОИЗВОДЊУ И ПРОМЕТ ПРЕКУРСОРА
Дозвола за производњу, односно промет прекурсора
Члан 6.
Производњу, односно промет прекурсора прве, друге или треће категорије може 
обављати правно лице коме је Министарство издало дозволу за обављање производње, 
односно дозволу за обављање промета прекурсора прве, друге или треће категорије.
За добијање дозволе из става 1. овог члана правно лице подноси захтев 
Министарству.
Садржај захтева из става 2. овог члана прописује министар.
Правно лице из става 2. овог члана за издавање дозволе за производњу, односно 
промет прекурсора прве, друге или треће категорије плаћа републичку 
административну таксу, у складу са законом.
Правно лице које је добило дозволу за производњу прекурсора прве, друге или 
треће категорије може обављати и промет тих прекурсора на основу добијене 
дозволе за производњу прекурсора прве, друге или треће категорије.
Забрањен је промет на мало прекурсора прве и друге категорије.
Дозвољен је промет на мало прекурсора треће 
категорије у складу са прописима којима се уређује област хемикалија, биоцидних 
производа и предмета опште употребе.
Правно лице које је 
добило дозволу Министарства, односно министарства надлежног за послове ветерине, 
за производњу, односно промет на велико лекова у складу са прописима којима се 
уређује област лекова, може на основу те дозволе да врши производњу, односно 
промет на велико прекурсора четврте категорије.
Дозвољен је промет на 
мало прекурсора четврте категорије у складу са прописима којима се уређује 
област лекова, здравствене заштите људи и здравствене заштите животиња.
Списак правних лица 
којима је издата дозвола за производњу, односно промет прекурсора објављује се у 
„Службеном гласнику Републике Србије.
*Службени гласник РС, број 
25/2019

Члан 7.
Министарство издаје дозволу за производњу, односно промет прекурсора прве, друге 
или треће категорије правном лицу које испуњава следеће услове:
1) има решење о упису у регистар који води Агенција 
за привредне регистре Србије;
2) за производњу, односно промет прекурсора прве категорије испуњава посебне 
услове прописане у складу са овим законом;
3) има у сталном радном односу са пуним радним 
временом на неодређено време лице одговорно за производњу, односно промет 
прекурсора прве, друге или треће категорије, са завршеним факултетом хемијске, 
физичкохемијске, биохемијске, технолошке или фармацеутске струке;
4) да му није изречена правноснажна пресуда за привредни преступ за дело из 
области психоактивних контролисаних супстанци, односно прекурсора;
5) да против одговорног лица у правном лицу, односно против лица одговорног за 
производњу, односно промет прекурсора прве, друге или треће категорије из тачке 
3) овог става, није покренут кривични пoступaк, 
oднoснo дa ниje дoнeтa прaвнoснaжнa прeсудa зa кривичнo дeлo из oблaсти 
психоактивних контролисаних супстанци, прекурсора и организованог криминала.
Посебне услове из става 1. тачка 2) овог члана прописује министар.
*Службени гласник РС, број 25/2019

Члан 8.
Правно лице из члана 6. став 1. овог закона дужно је да достави Министарству име, 
адресу, као и друге податке о лицу одговорном за производњу, односно промет 
прекурсора прве, друге или треће категорије, из члана 7. став 1. тачка 3) овог 
закона, уз захтев за добијање дозволе за обављање производње, односно промета из 
члана 6. став 2. овог закона.
Правно лице дужно је да без одлагања обавештава Министарство о свим променама 
које се односе на одговорно лице из става 1. овог члана.
Лице одговорно за производњу, односно промет прекурсора из става 1. овог члана 
одговорно је за целокупни процес производње, промета и руковања прекурсорима у 
правном лицу, за вођење евиденција о производњи, односно промету прекурсора, као 
и за организацију процеса производње, односно промета прекурсора којом се 
онемогућава злоупотреба у производњи, односно промету прекурсора.
Лице одговорно за производњу, односно промет прекурсора из става 1. овог члана 
дужно је да обавештава надлежне органе у правном лицу о свим подацима битним за 
производњу, промет, увоз, извоз и превоз прекурсора, односно дужно је да их без 
одлагања обавести о уоченим злоупотребама у производњи, односно у промету 
прекурсора, о неуобичајеним поруџбинама, крађи прекурсора или другим 
недозвољеним активностима у вези са производњом, односно прометом прекурсора.
Правно лице које врши производњу, односно промет на велико прекурсора четврте 
категорије из члана 6. став 8. овог закона, дужно је да Министарству достави 
податке о лицу одговорном за производњу, односно промет на велико прекурсора 
четврте категорије.
*Службени гласник РС, број 25/2019

Члан 9.
Министарство издаје дозволу правном лицу за производњу, односно промет одређеног 
прекурсора прве, друге или треће категорије са Списка прекурсора у року од
60, 
дана од дана пријема потпуне документације која је прописана овим законом и 
прописима донетим за спровођење овог закона односно 
у року од 30 дана ако се ради о захтеву за измену или обнову дозволе.
Дозвола из става 1. овог члана издаје се на три 
године и садржи следеће 
податке: 
1) назив произвођача, односно правног лица које врши промет прекурсора;
2) место производње, односно седиште правног лица које врши промет прекурсора;
3) назив прекурсора који се производе, односно чији се промет врши; 
4) друге податке од значаја за издавање дозволе.
Дозвола из става 1. овог члана не може се пренети 
на друго правно лице.
Министар о захтеву за 
издавање дозволе из става 1. овог члана, одлучује решењем које је коначно у 
управном поступку.
Против решења из става 4. овог члана може се покренути 
управни спор.
Министар прописује 
образац и садржину захтева за издавање, измену или обнову дозволе из става 1. 
овог члана.

*Службени гласник РС, број 25/2019
Издавање дозволе за употребу прекурсора прве и друге категорије
Члан 10.
Правно лице које обавља научноистраживачку делатност у складу са прописима 
којима се уређује научноистраживачка делатност, војне установе, односно војни 
институти који обављају научноистраживачку делатност у складу са посебним 
прописима, правна лица која израђују галенске, односно магистралне лекове, могу 
употребљавати прекурсоре прве и друге категорије за обављање редовне делатности, 
на основу дозволе за употребу прекурсора прве и друге категорије, коју издаје 
Министарство.
Дозвола из става 1. овог члана издаје се за појединачну врсту прекурсора прве и 
друге категорије, а највише у количини потребној за годишњу употребу у редовној 
делатности правног лица коме се дозвола издаје.
Дозвола из става 1. овог члана садржи следеће податке: 
1) назив и седиште правног лица коме се издаје дозвола за употребу прекурсора 
прве и друге категорије;
2) назив прекурсора за који се издаје дозвола за употребу;
3) количину прекурсора за коју се издаје дозвола за употребу; 
4) друге податке од значаја за издавање дозволе за употребу прекурсора прве и 
друге категорије.О 
захтеву из става 1. овог члана министар одлучује решењем.
Решење из става 4. овог 
члана је коначно у управном поступку и против њега се може покренути управни 
спор.
Министар прописује 
образац и садржину захтева за издавање дозволе за употребу прекурсора прве и 
друге категорије из става 1. овог члана.

*Службени гласник РС, број 25/2019
Продаја, односно куповина прекурсора прве, друге и треће категорије у земљи
Члан 11.
Правно лице које продаје прекурсоре прве, друге или треће категорије мора за 
продају сваког прекурсора прибавити од купца изјаву о намени употребе прекурсора 
– изјаву крајњег корисника.
Министар прописује образац и садржај изјаве крајњег 
корисника из става 1. овог члана.
*Службени гласник РС, број 25/2019
Члан 12.
Правно лице које врши продају прекурсора прве категорије мора прибавити од купца 
изјаву из члана 11. овог закона за сваку појединачну испоруку одређеног 
прекурсора прве категорије, с тим да се продаја може извршити у количини која не 
може бити већа од количине одређеног прекурсора прве категорије коју је купац 
употребио за редовну делатност у претходној календарској години.
Ако су потребе купца за одређеним прекурсором прве категорије веће од количина 
које је купац употребио у редовној делатности у претходној календарској години, 
Министарство даје сагласност за продају правном лицу које врши продају 
прекурсора прве категорије.
Члан 13.
Правно лице које врши продају прекурсора друге категорије мора прибавити од 
купца изјаву из члана 11. овог закона за сваку појединачну испоруку одређеног 
прекурсора друге категорије, с тим да се изјава може користити најдуже шест 
месеци од дана давања изјаве продавцу.
На основу изјаве из става 1. овог члана продавац може испоручити купцу највише 
три испоруке одређеног прекурсора друге категорије.
Члан 14.
Правно лице које врши продају прекурсора треће категорије мора прибавити од 
купца изјаву из члана 11. овог закона за сваку појединачну испоруку одређеног 
прекурсора треће категорије, с тим да се изјава може користити најдуже 12 месеци 
од дана давања изјаве продавцу. 
На основу изјаве из става 1. овог члана продавац може испоручити купцу 
неограничени број испорука одређеног прекурсора треће категорије.
Члан 15.
Документација о продаји прекурсора прве, друге и треће категорије, коју продавац 
доставља Министарству за сваког појединачног купца као крајњег корисника, садржи 
следеће податке:
1) назив прекурсора;
2) количину и физичко-хемијске карактеристике прекурсора;
3) смешу и количину – проценат прекурсора у смеши (ако се ради о смеши);
4) име добављача, дистрибутера и купца као крајњег корисника;
5) изјаву о намени употребе прекурсора; 
6) име произвођача прекурсора.
Продавац из става 1. овог члана најмање осам дана пре почетка испоруке 
прекурсора прве, друге и треће категорије доставља Министарству податке из става 
1. овог члана.
Превоз прекурсора у земљи
Члан 16.
Правно лице које обавља производњу, односно промет прекурсора дужно је да 
превознику који врши превоз прекурсора прве или друге категорије да копију 
изјаве из члана 11. овог закона оверену потписом лица из члана 7. став 1. тачка 
3) овог закона.
Превозник мора дати на увид оверену копију изјаве из става 1. овог члана 
овлашћеном службеном лицу које, у складу са законом, има надлежност да врши 
проверу садржаја у превозном средству.
Дозвола за увоз, односно извоз прекурсора прве, друге, 
треће или четврте категорије
*Службени гласник РС, број 
25/2019
Члан 17.
Увоз, односно извоз 
прекурсора прве, друге, треће или четврте категорије обавља правно лице коме је 
Министарство издало дозволу за увоз, односно извоз прекурсора прве, друге, треће 
или четврте категорије.
За добијање дозволе из 
става 1. овог члана правно лице подноси захтев Министарству.
Дозвола из става 1. овог 
члана може се издати за једну супстанцу из прве или четврте категорије, односно 
за највише две супстанце из друге или треће категорије прекурсора.
Правно лице из става 2. 
овог члана за издавање дозволе за увоз, односно извоз прекурсора прве, друге, 
треће или четврте категорије плаћа републичку административну таксу у складу са 
законом.
Образац и садржај 
дозволе која се издаје за увоз, односно извоз из става 1. овог члана прописује 
министар.

*Службени гласник РС, број 25/2019
Члан 18.
Уз захтев из члана 17. 
овог закона правно лице које обавља увоз односно извоз прекурсора прве, друге, 
треће или четврте категорије прилаже:
1) назив прекурсора из списка прекурсора, CAS број и 
тарифни број из номенклатуре царинске тарифе (CN код);
2) количину и садржај прекурсора, а ако се ради о 
смеши супстанци или природном производу – тежину, односно тежински проценат 
прекурсора у смеши или природном производу;
3) за прекурсоре четврте категорије назив лека, 
фармацеутски облик и јачину лека, величину паковања и број паковања;
4) изјаву о намени употребе прекурсора који се увози;
5) назив и адресу 
произвођача;
6) назив и адресу 
увозника и извозника;
7) податке о превозном 
средству и превознику, релацији превоза и царинској испостави где се пошиљка 
царини; 
8) профактуру;
9) увозну дозволу 
надлежног органа државе у коју се врши извоз прекурсора;
10) безбедносни лист 
(SDS) за прекурсоре прве, друге и треће категорије;
11) друге податке на 
захтев министарства.

*Службени гласник РС, број 25/2019
Члан 19.
Дозволу за увоз, односно извоз Министарство издаје у року од 30 дана од дана 
пријема потпуног захтева.
Брисани су ранији ст. 2. и 3. (види члан 12. 
Закона - 25/2019-106)
Министарство одбија захтев за издавање дозволе за 
увоз, односно извоз прекурсора, или поништава издату дозволу када утврди да су 
подаци из члана 18. нетачни или да су прекурсори злоупотребљени у недозвољеној 
производњи опојних дрога и психотропних супстанци.
О захтеву за издавање 
дозволе за увоз, односно извоз прекурсора прве, друге, треће и четврте 
категорије министар одлучује решењем.
Решење из става 3. овог 
члана је коначно у управном поступку и против њега се може покренути управни 
спор.

*Службени гласник РС, број 25/2019
Члан 20.Орган надлежан 
за царинске послове дужан је да код сваког увоза односно извоза прекурсора прве, 
друге, треће или четврте категорије, на свакој дозволи за увоз односно извоз 
прекурсора упише датум и место извршеног царињења и изврши оверу дозволе печатом 
царинске испоставе.
Правно лице које је 
извршило увоз или извоз прекурсора прве и четврте категорије дужно је да дозволу 
за увоз или извоз из става 1. овог члана врати Министарству у року од 15 дана од 
дана извршеног царињења, односно у року од 15 дана од потпуног искоришћења 
дозволе за прекурсоре друге или треће категорије.

Правно лице које није искористило издату дозволу за увоз,
односно извоз,
дужно је да ту дозволу врати Министарству у року од 15 дана од дана 
престанка њеног важења.
*Службени гласник РС, број 25/2019
Члан 21.
За добијање дозволе за извоз прекурсора прве и 
четврте категорије правно лице које врши 
извоз тог прекурсора мора, поред података из члана 18. овог закона, доставити 
Министарству и одговарајућу увозну дозволу издату од надлежног органа државе у 
коју се прекурсор извози.
Дозвола за извоз из става 1. овог члана издаје се када се код надлежног органа 
државе у коју се прекурсор извози провери PEN 
online веродостојност дозволе за увоз 
.
Министарство одбија захтев за издавање дозволе за 
извоз прекурсора прве и четврте категорије ако је на основу провере PEN online 
утврђено да дозвола за увоз из става 2. овог члана није издата, односно да 
дозвола за увоз није издата од надлежног органа државе у коју се прекурсор 
извози.Дозвола из 
става 2. овог члана издаје се на период од три месеца и на основу ове дозволе не 
могу се вршити парцијалне испоруке прекурсора прве и четврте категорије. 

Министарство може 
тражити да се увозна дозвола из става 1. овог члана достави преведена на српски 
језик од стране сталног судског преводиоца.

*Службени гласник РС, број 25/2019
Члан 22.
Увоз, односно извоз 
прекурсора друге или треће категорије правно лице врши на основу дозволе за 
увоз, односно извоз прекурсора друге или треће категорије коју издаје 
Министарство на период од шест месеци од дана издавања дозволе.
На основу дозволе из 
става 1. овог члана могу се вршити парцијалне испоруке прекурсора друге и треће 
категорије.

*Службени гласник РС, број 25/2019
Члан 23.
Правно лице које је извршило увоз или извоз прекурсора прве, 
друге, треће или четврте категорије мора у року од 15 дана од дана извршеног увоза или извоза доставити 
Министарству извештај о стварним количинама увезених или извезених прекурсора.
У извештају из става 1. овог члана правно лице које је извршило увоз или извоз 
прекурсора прве, друге, треће или четврте категорије мора навести податке из члана 18. 
овог закона.
*Службени гласник РС, број 25/2019
Посебни случајеви извоза прекурсора друге и треће категорије
Члан 24.
За добијање дозволе за извоз прекурсора друге или треће категорије у државу за 
коју расположиви подаци указују да се прекурсори на њеној територији користе за 
недозвољену производњу опојних дрога и психотропних супстанци, потребно је, 
поред података из члана 18. овог закона, доставити Министарству и одговарајућу 
дозволу за увоз прекурсора коју је издао надлежни орган државе у коју се 
прекурсори извозе .
Дозволу за извоз из става 1. овог члана Министарство издаје када код надлежног 
органа државе у коју се прекурсори извозе провери 
PEN online, веродостојност дозволе за увоз
.
Министарство одбија захтев за издавање дозволе за 
извоз прекурсора друге и треће категорије из става 1. овог члана, ако је на 
основу провере PEN online утврђено да дозвола из става 2. овог члана није 
издата, односно да дозвола за увоз није издата од надлежног органа државе у коју 
се прекурсор извози.
Списак прекурсора и држава из става 1. овог члана утврђују споразумно министар и 
министар надлежан за унутрашње послове.
Министарство може тражити да се увозна дозвола из 
става 1. овог члана достави преведена на српски језик од стране сталног судског 
преводиоца.
*Службени гласник РС, број 25/2019
Амбалажа у којој се врши промет прекурсора
Члан 25.
Амбалажа која се користи за промет прекурсора 
прве, друге или треће категорије мора садржати податке о 
произвођачу, назив прекурсора из Списка прекурсора, податке о хемијском саставу 
(ако се ради о смеши или природном производу), садржају, количини, као и 
упутство о складиштењу.
Амбалажа за прекурсоре прве, друге и треће 
категорије, мора бити означена у складу са прописима којима се уређује означавање 
хемикалија, а амбалажа за прекурсоре четврте 
категорије у складу са прописима којима се уређује област лекова.
Уз пошиљку се прилаже безбедносни лист (међународни 
назив-SDS) за прекурсоре прве, друге и треће категорије.
*Службени гласник РС, број 25/2019
Хемијска анализа прекурсора
Члан 26.
Хемијску анализу узорака прекурсора врши правно 
лице које испуњава услове у погледу простора, опреме и кадра за хемијску 
контролу, као и поступака и метода хемијске контроле, према прихваћеним 
стандардима квалитета у Републици Србији и према смерницама Добре лабораторијске 
праксе.
Министарство утврђује која правна лица испуњавају услове за хемијску контролу 
прекурсора из става 1. овог члана.
Смернице Добре лабораторијске праксе утврђују се у складу са законом којим се 
уређује област лекова и медицинских средстава.
Министар решењем одређује једно од правних лица из 
става 2. овог члана за референтну лабораторију за хемијску анализу прекурсора.
Списак правних лица из 
става 2. овог члана и решење о одређивању референтне лабораторије из става 4. 
овог члана објављују се у „Службеном гласнику Републике Србије”.
Хемијску анализу 
прекурсора који су одузети из илегалних токова, односно који представљају 
предмет кривичног дела врши лабораторија Национално-криминалистичког центра, 
Министарства унутрашњих послова и лабораторија Безбедносно-информативне 
агенције.
*Службени гласник РС, број 
25/2019

Обавештавање надлежних државних органа о производњи, односно промету прекурсора
Члан 27.
Правно лице које врши производњу, односно промет прекурсора дужно је да без 
одлагања обавештава Министарство и министарство надлежно за унутрашње послове о 
свим чињеницама које указују на сумњу о злоупотреби прекурсора у производњи, 
односно промету, као и о неуобичајеним поруџбинама, крађи прекурсора, или о 
другим недозвољеним активностима у вези са производњом, односно прометом 
прекурсора.
Ако правно лице које врши производњу, односно промет прекурсора без одлагања не 
обавести Министарство и министарство надлежно за унутрашње послове о чињеницама 
из става 1. овог члана, лице одговорно за производњу, односно промет прекурсора 
из члана 7. став 1. тачка 3) овог закона дужно је да без одлагања о тим 
чињеницама обавести надлежна министарства. 
О чињеницама из става 1. овог члана Министарство без одлагања обавештава 
надлежни орган државе у коју се прекурсори извозе, односно из које се прекурсори 
увозе.
Обавештење из става 2. овог члана може се у хитним случајевима доставити 
министарству надлежном за унутрашње послове , ради даљег достављања надлежном органу државе увознице прекурсора, 
односно надлежном међународном органу за област опојних дрога и психотропних 
супстанци. 
Обавештење из ст. 1. и 
2. овог члана треба да садржи:
1) назив прекурсора;
2) количину и масу 
прекурсора;
3) назив и адресу 
увозника, извозника, произвођача или продавца прекурсора;
4) име, презиме и 
контакт податке о одговорном лицу у правном лицу и лицу одговорном за 
производњу, односно промет прекурсора.

*Службени гласник РС, број 25/2019
Престанак важења дозволе за производњу, односно промет прекурсора
Члан 28.
Дозвола за производњу, односно промет прекурсора која је издата правном лицу у 
складу са овим законом и подзаконским актима донетим за спровођење овог закона – 
престаје да важи:
1) на захтев правног лица коме је дозвола издата;
2) када Министарство у поступку спровођења надзора, у складу са овим законом, 
утврди да правно лице коме је дозвола издата више не испуњава услове прописане 
овим законом и прописима донетим за спровођење овог закона;
3) ако је правном лицу правноснажном пресудом изречена казна за привредни 
преступ за дело из области опојних дрога и психотропних супстанци;
4) ако је против одговорног лица у правном лицу, 
односно против лица одговорног за производњу, односно промет прекурсора прве, 
друге или треће категорије из члана 7. став 1. тачка 3) овог закона, покренут 
кривични пoступaк, oднoснo ако je дoнeтa прaвнoснaжнa прeсудa зa кривичнo дeлo 
из oблaсти психоактивних контролисаних супстанци, прекурсора и организованог 
криминала;
5) ако је временски рок на који је издата дозвола 
истекао.
Акт о престанку важења дозволе за производњу, односно промет прекурсора прве, 
друге или треће категорије доноси Министарство.
Носилац дозволе из става 1. овог члана која је 
престала да важи дужан је да дозволу врати Министарству у року од десет радних 
дана од дана престанка важења дозволе.
*Службени гласник РС, број 25/2019
IV. ЕВИДЕНЦИЈА И ИЗВЕШТАЈИ
Евиденција коју води правно лице које обавља производњу, односно промет 
прекурсора прве, друге, треће или четврте категорије
Члан 29.
Ради спречавања злоупотребе прекурсора и коришћења прекурсора за недозвољене 
сврхе, правна лица која обављају производњу, односно промет прекурсора прве
друге, треће или четврте, категорије воде евиденцију која садржи:
1) генеричко име прекурсора (међународно незаштићено име);
2) заштићено име прекурсора, уколико га прекурсор има; 
3) хемијски назив прекурсора из Списка прекурсора;
4) CAS број;
5) податке о добављачу и количини прекурсора; 
6) податке о произвођачу прекурсора;
7) податке о купцу као крајњем кориснику и издатој количини прекурсора;
8) количину прекурсора која се налази у складишту;
9) количину произведених прекурсора, број серије и 
датум производње.
Изјава из члана 11. овог закона саставни је део документације из става 1. овог 
члана.
Правна лица која обављају производњу, односно промет прекурсора прве, 
друге, треће или четврте категорије дужна су да чувају документацију о производњи и промету 
прекурсора из ст. 1. и 2. овог члана, као и комерцијалну документацију која се 
односи на фактуре, товарне листове, царинске документе, транспортне и 
шпедитерске документе и остале административне документе, најмање пет година од 
дана обављања последње радње у вези са производњом и прометом прекурсора.
Документација из ст. 1. и 2. овог члана може бити чувана и у електронском или 
другом облику, уколико се други облик слаже са оригиналном документацијом и 
уколико се садржај другог облика може прочитати за све време трајања периода из 
става 3. овог члана.
*Службени гласник РС, број 25/2019
Евиденција коју води Министарство
Члан 30.Министарство 
води евиденције издатих:
1) дозвола за производњу 
прекурсора, односно правних лица која врше производњу прекурсора;
2) дозвола за промет 
прекурсора, односно правних лица која врше промет прекурсора;
3) дозвола за употребу 
прекурсора прве и друге категорије, односно правних лица која употребљавају 
прекурсоре прве и друге категорије;
4) дозвола за увоз или 
извоз прекурсора, односно правних лица која врше увоз или извоз прекурсора;
5) сагласности за увоз 
или извоз других супстанци ван Списка прекурсора, односно правних лица која врше 
увоз или извоз других супстанци ван Списка прекурсора.

Подаци из евиденције коју води Министарство доступни су надлежним државним 
органима, установама и међународним организацијама у складу са међународним 
споразумима надлежним органима Европске уније и не 
могу бити употребљени у друге сврхе.
Министар прописује начин вођења, садржај и образац евиденције из става 1. овог 
члана.
*Службени гласник РС, број 25/2019
Годишњи и ванредни извештаји
Члан 31.
Правна лица која обављају производњу, односно промет прекурсора прве, 
друге, треће или четврте као и правна лица која су добила дозволе за 
увоз или извоз прекурсора, дужна су да у року од 30 дана од дана истека календарске 
године доставе Министарству годишњи извештај о производњи, промету, увозу, 
извозу, употребљеним количинама прекурсора, као и о количинама 
категорија прекурсора који су остали у складишту, из претходне календарске 
године.
Правна лица из става 1. овог члана дужна су да на захтев Министарства поднесу и 
ванредне извештаје у року од 15 дана од дана пријема захтева.
Правна лица из става 1. овог члана дужна су да 
поднесу извештај из става 1. овог члана и уколико није било трансакција у току 
претходне календарске године.
Извештаји из става 1. овог члана могу бити 
предочени искључиво Министарству и министарству надлежном за унутрашње послове и 
сматрају се пословном тајном.
Министар прописује 
садржај и образац извештаја из ст. 1. и 2. овог члана.

*Службени гласник РС, број 25/2019
Члан 32.
Инспектор Министарства надлежан за психоактивне 
контролисане супстанце, односно 
за прекурсоре, дужан је да достави шестомесечни извештај министру о стању које 
утврди приликом вршења инспекцијског надзора. 
Министарство надлежно за унутрашње послове и орган надлежан за царинске послове 
дужни су да достављају шестомесечне извештаје Министарству о подацима којима 
располажу у вези са производњом, прометом, увозом, извозом или транзитом 
прекурсора, односно у вези са уоченим појавама злоупотребе у овој области.
Министар, на основу извештаја из ст. 1. и 2. овог члана, доставља Влади 
Републике Србије годишњи извештај о стању у области производње и промета 
прекурсора. 
*Службени гласник РС, број 25/2019
Члан 33.
Министарство доставља Међународном бироу за контролу опојних дрога извештаје о 
прекурсорима, који морају бити у складу са конвенцијама Уједињених нација за 
област опојних дрога и психотропних супстанци.
На захтев надлежних органа других држава и 
међународних организација, укључујући и органе Европске уније, најкасније у року 
од 30 радних дана, Министарство доставља тражене податке о прекурсорима и 
супстанцама ван Списка прекурсора којима располаже, ради спречавања злоупотребе 
у производњи, односно промету прекурсора и супстанци ван Списка прекурсора.
*Службени гласник РС, број 25/2019
V. НАДЗОР
Члан 34.
Надзор над спровођењем овог закона и прописа донетих за спровођење овог закона 
врши Министарство, преко инспектора за опојне дроге, 
психоактивне контролисане супстанце и 
прекурсоре (у даљем тексту: инспектор). 
*Службени гласник РС, број 25/2019
Члан 35.
Надзор над увозом, извозом и транзитом прекурсора и 
супстанци ван Списка прекурсора врши орган надлежан за 
царинске послове, у складу са законом.
*Службени гласник РС, број 25/2019
Члан 36.
У вршењу надзора из члана 34. овог закона инспектор има овлашћење да: 
1) прегледа опште и појединачне акте, евиденције и другу документацију која се 
односи на производњу, промет, увоз, односно извоз 
прекурсора и супстанци ван Списка прекурсора;
2) саслуша и узме изјаву од одговорног лица у правном лицу и од лица из члана 7. 
став 1. тачка 3) овог закона, као и од других заинтересованих лица;
3) прегледа пословне просторије, објекте, постројења, уређаје, опрему, возила и 
стање залиха прекурсора;
4) прегледа документацију о овлашћењу лица из члана 7. став 1. тачка 3) овог 
закона;
5) узме узорке за хемијску анализу прекурсора;
6) предузме друге мере и радње у вези са предметом надзора, у складу са овим 
законом. 
О сваком извршеном прегледу и радњама предузетим у поступку надзора инспектор је 
дужан да сачини записник који садржи налаз стања. 
Записник из става 2. овог члана обавезно се доставља правном лицу над којим је 
извршен надзор.
*Службени гласник РС, број 25/2019
Члан 37.
У вршењу надзора инспектор има овлашћење да:
1) утврди испуњеност посебних услова за производњу, односно промет прекурсора из 
члана 7. став 1. тачка 2) овог закона;
2) правном лицу нареди да усклади пословање, односно отклони недостатке у 
погледу услова прописаних овим законом и прописима донетим за његово спровођење, 
у року који не може бити краћи од 15 дана ни дужи од шест месеци од дана пријема 
акта којим се та мера наређује;
3) привремено забрани производњу и промет прекурсора, ако правно лице те послове 
обавља у супротности са овим законом и прописима донетим за његово спровођење, 
односно ако инспектор оцени да је дошло до злоупотребе у производњи, односно 
промету прекурсора;
4) привремено одузме прекурсоре и друге супстанце ван Списка прекурсора за које 
постоји основана сумња да могу бити искоришћене за недозвољену производњу 
опојних дрога и психотропних супстанци;
5) наложи и друге мере ради спречавања недозвољеног коришћења прекурсора. 

Члан 38.
Инспектор на основу записника из члана 36. став 2. овог закона доноси решење 
којим налаже мере и радње из члана 37. овог закона правним лицима над којима је 
извршен надзор. 
Против решења из става 1. овог члана може се изјавити жалба министру. 
Решење министра из става 2. овог члана коначно је у управном поступку и против 
њега се може покренути управни спор.
Ако инспектор оцени да је у вези са поступањем, односно непоступањем правног 
лица над којим је извршен надзор учињено кривично дело, привредни преступ или 
прекршај, дужан је да без одлагања поднесе надлежном органу пријаву за учињено 
кривично дело или привредни преступ, односно захтев за покретање прекршајног 
поступка. 
Ако инспектор у току инспекцијског надзора посумња да је дошло до злоупотребе у 
вези са производњом, прометом, односно увозом, извозом или транзитом прекурсора, 
дужан је да о томе без одлагања обавести министарство надлежно за унутрашње 
послове, као и да достави сву документацију којом располаже. 

Члан 39.
Инспектор има посебну легитимацију којом се идентификује и коју је дужан да 
покаже на захтев одговорног лица у правном лицу, лица из члана 7. став 1. тачка 
3) овог закона или другог заинтересованог лица приликом вршења надзора. 
Образац и садржину легитимације из става 1. овог члана прописује министар
надлежан за послове државне управе.
Инспектор је самосталан у вршењу инспекцијских послова, у границама овлашћења 
утврђених овим законом и прописима донетим за спровођење овог закона
законом којим се уређује инспекцијски надзор, и за свој 
рад је лично одговоран.
*Службени гласник РС, број 25/2019
Члан 40.
Правно лице које производи, односно обавља промет прекурсора дужно је да 
инспектору омогући несметано обављање послова надзора, у складу са овим законом, 
као и да му без накнаде стави на располагање довољну количину узорака за 
хемијску анализу, као и све потребне податке којима располаже.
Инспектор је дужан да поступа у складу са овим законом, прописима донетим за 
спровођење овог закона, савесно и непристрасно, односно да чува као службену 
тајну податке до којих дође приликом вршења надзора.
VI. КАЗНЕНЕ ОДРЕДБЕ
Привредни преступи
Члан 41.
Новчаном казном од 500.000 до 3.000.000 динара казниће се за привредни преступ 
правно лице:
1) ако врши производњу, односно промет прекурсора прве, друге или треће 
категорије без дозволе за обављање производње, односно дозволе за обављање 
промета прекурсора прве, друге или треће категорије, издате од Министарства 
(члан 6. став 1);
2) ако врши промет на мало прекурсора прве или 
друге категорије (члан 6. 
став 6);
3) ако обавља производњу односно промет прекурсора прве, друге или треће 
категорије противно одредбама члана 7. овог закона;
4) ако правно лице употребљава прекурсоре прве и друге категорије без дозволе за 
употребу прекурсора прве и друге категорије издате од стране Министарства (члан 
10. став 1);
5) ако врши продају прекурсора прве, друге или треће категорије без изјаве о 
намени употребе прекурсора – изјаве крајњег корисника (члан 11);
6) ако врши продају прекурсора прве категорије у супротности са чланом 12. овог 
закона;
7) ако врши увоз или извоз прекурсора прве или 
четврте категорије без дозволе за увоз или извоз прекурсора прве или четврте 
категорије издате од стране Министарства (члан 17. став 1);
8) ако врши производњу односно промет прекурсора 
четврте категорије без дозволе издате од Министарства, односно од министарства 
надлежног за послове ветерине (члан 6. став 8).
За привредни преступ из става 1. овог члана казниће се и одговорно лице у 
правном лицу, као и лице одговорно за производњу, односно промет прекурсора 
прве, друге, треће или четвртe категорије новчаном казном од 50.000 до 200.000 динара.
*Службени гласник РС, број 25/2019
Члан 42.
Уз казну из члана 41. овог закона правном лицу може се изрећи и заштитна мера 
забране обављања делатности у трајању од три године до десет година. 

Прекршаји
Члан 43.
Новчаном казном од 300.000 до 1.000.000 динара казниће се за прекршај правно 
лице:
1) ако без одлагања не обавести Министарство о свим променама које се односе на 
лице одговорно за производњу, односно промет прекурсора прве, друге или треће 
категорије (члан 8. став 2);
2) ако врши продају прекурсора друге или треће категорије у супротности са чл. 
13. и 14. овог закона;
3) ако најмање осам дана пре почетка испоруке прекурсора прве, друге и треће 
категорије не достави Министарству податке из члана 15. овог закона (члан 15. 
став 2);
4) ако превознику који врши превоз прекурсора прве или друге категорије није дао 
копију изјаве о намени употребе прекурсора (члан 16. став 1);
5) ако врши увоз, односно извоз прекурсора друге или треће категорије 
без дозволе за увоз, извоз односно транзит прекурсора друге или треће категорије 
издате од стране Министарства (члан 17. став 1);
6) ако после извршеног увоза или извоза прекурсора 
прве, друге, треће или четврте категорије не врати Министарству издату дозволу 
за увоз или извоз у року од 15 дана од дана извршеног царињења, односно ако не 
врати издату дозволу за увоз или извоз која није искоришћена, у року од 15 дана 
од дана престанка важења дозволе (члан 20. ст. 2. и 3);
7) ако не достави Министарству извештај о стварним количинама увезених или 
извезених прекурсора у року од 15 дана од дана извршеног увоза или извоза 
прекурсора прве, друге, треће или четврте категорије (члан 23. став 1);
8) ако амбалажа која се користи за промет прекурсора не садржи податке из члана 
25. овог закона;
9) ако без одлагања не обавести Министарство и министарство надлежно за 
унутрашње послове о свим чињеницама које указују на сумњу о злоупотреби 
прекурсора у производњи, односно промету, као и о неуобичајеним поруџбинама, 
крађи прекурсора, или о другим недозвољеним активностима у вези са производњом 
или прометом прекурсора (члан 27);
10) ако не води евиденцију или не чува документацију о производњи, односно 
промету прекурсора прве, друге или треће категорије (члан 29);
11) ако у року од 30 дана од истека календарске године не достави Министарству 
годишњи извештај о производњи, промету, увозу, извозу, употребљеним 
количинама прекурсора, као и о количинама категорије прекурсора који су остали у 
складишту из претходне календарске године, односно ако на захтев Министарства не 
подноси ванредне извештаје у року од 15 дана од дана пријема захтева 
Министарства (члан 31);
12) ако онемогући инспектора у несметаном обављању послова надзора, у складу са 
овим законом, односно ако му не стави на располагање довољну количину узорака 
прекурсора за хемијску анализу, као и све друге потребне податке којима 
располаже (члан 40. став 1).
За прекршај из става 1. овог члана казниће се и одговорно лице у правном лицу 
новчаном казном од 30.000 до 50.000 динара.
За прекршај из става 1. тач. 2) до 10) и тачка 11) овог члана, казниће се и лице 
одговорно за производњу, односно промет прекурсора прве, 
друге, треће или четврте 
категорије новчаном казном од 30.000 до 50.000 динара.
*Службени гласник РС, број 25/2019
Члан 44.
Уз казну из члана 43. овог закона, правном лицу може се изрећи и заштитна мера 
забране обављања делатности у трајању од три месеца до једне године.
Члан 45.

Прекурсори који су предмет привредних преступа и 
прекршаја одузеће се.
Прекурсори из става 1. 
овог члана и прекурсори одузети из илегалних токова, третирају се, односно 
уништавају као отпад, у складу са прописима којима се уређује управљање отпадом.
Влада прописује ближе 
услове за поступање са одузетим прекурсорима из става 2. овог члана.
Влада образује Комисију 
за контролу поступка уништавања прекурсора.
Чланови Комисије из 
става 4. овог члана немају право на новчану надокнаду за рад у Комисији.

*Службени гласник РС, број 25/2019
VII. ПРЕЛАЗНЕ И ЗАВРШНЕ ОДРЕДБЕ
Члан 46.
Министар ће у року од 30 дана од дана ступања на снагу овог закона именовати 
чланове Комисије из члана 5. овог закона. 
Министар ће у року од шест месеци од дана ступања снагу овог закона донети 
подзаконске прописе за извршавање овог закона.
Члан 47.
Правна лица која се баве производњом, односно прометом прекурсора, односно која 
врше увоз или извоз прекурсора, дужна су да у року од 12 месеци од дана ступања 
на снагу овог закона ускладе своје пословање са одредбама овог закона.
Правно лице из члана 26. став 2. овог закона дужно је да усклади свој рад са 
смерницама Добре лабораторијске праксе у року од пет година од дана ступања на 
снагу овог закона.
Члан 48.
Овај закон ступа на снагу осмог дана од дана објављивања у „Службеном гласнику 
Републике Србије”.


ОДРЕДБЕ КОЈЕ НИСУ УНЕТЕ У “ПРЕЧИШЋЕН ТЕКСТ” ЗАКОНА
Закон о изменама и допунама Закона
о супстанцама које се користе у недозвољеној производњи опојних дрога и 
психотропних супстанци: "Службени гласник РС", број 25/2019-106
Члан 34.
Влада ће у року од 30 дана од дана ступања на 
снагу овог закона именовати чланове Комисије из члана 3. став 1. и члана 33. 
став 4. овог закона.
Влада ће у року од шест месеци од дана 
ступања на снагу овог закона донети пропис из члана 33. став 3. овог закона.
Члан 35.
Овај закон ступа на снагу осмог дана од дана 
објављивања у „Службеном гласнику Републике Србије”.

