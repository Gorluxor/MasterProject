


	
	Zakon

	


	
				Нa oснoву члана 29. став 6. Закона о жичарама за транспорт лица („Службени гласник РС”, број 38/15), 
				Mинистар грађевинарства, саобраћаја и инфраструктуре уз сагласност министра надлежног за послове образовања доноси
				ПРАВИЛНИК
				о стручном оспособљавању и усавршавању извршних радника жичаре за транспорт лица 
				"Службени гласник РС", број 83 од 15. 
				септембра 2017.
				Члан 1.
				Овим правилником прописује се програм и спровођење стручног испита и стручне обуке, начин стручног усавршавања, начин провере знања извршног радника, форма и садржина уверења, начин и поступак издавања уверења о положеном стручном испиту, као и услови које морају испуњавати управљач жичаре и друга правна и физичка лица која врше стручну обуку, стручно усавршавање, односно подобуку. 
				Члан 2.
				Оспособљавање извршних радника жичаре за транспорт лица (у даљем тексту: жичара) спроводи се кроз програме стручне обуке, стручног усавршавања, односно подобуке.
				Стручна обука представља стицање основних знања и вештина којима кандидат за обављање послова извршног радника жичаре (у даљем тексту: кандидат) мора да овлада у нормалним, отежаним и ванредним околностима.
				Стручна обука се спроводи кроз наставни час који траје 45 минута, а број наставних часова стручне обуке не износи више од шест наставних часова дневно.
				Програм стручне обуке траје 40 наставних часова. Програм стручног усавршавања односно подобуке траје 30 наставних часова. 
				У случају оправдане спречености кандидата да у одређеном термину присуствује настави, лице које спроводи програм оспособљавања може омогућити кандидату похађање наставе у другом термину. 
				Програми оспособљавања кандидата дати су у Прилогу 1, који је одштампан уз овај правилник и чини његов саставни део.
				Члан 3.
				Стручно усавршавање, односно подобука, представља обуку унапређења знања и вештина кроз усвајања сложенијих техничких захтева, начина рада, производних решења и поступака при раду жичара.
				Стручно усавршавање, односно подобука кандидата се спроводи кроз програм обуке унапређења знања и вештина, презентовањем сложенијих техничких захтева, начина рада, производних решења и поступака при раду жичара.
				Члан 4.
				Провера стручног знања кандидата који је одслушао стручну обуку, спроводи се кроз стручни испит. Кандидат полаже стручни испит пред испитном комисијом, у складу са законом. Испитна комисија идентитет кандидата утврђује увидом у јавну исправу са фотографијом.
				Испитна комисија састоји се од председника и два члана.
				Члан 5.
				Стручни испит полаже се писаним путем.
				У току полагања стручног испита по програму стручне обуке, кандидат одговара на 40 питања у трајању од 60 минута.
				У току полагања стручног испита по програму стручног усавршавања, односно подобуке, кандидат одговара на 20 питања у трајању од 30 минута.
				Успех кандидата на испиту оцењује се оценом „положио” или „није положио”.
				Кандидат је оцењен оценом „положио” ако је на испиту одговорио тачно на најмање 70% питања.
				У случају ако је кандидат на испиту одговорио тачно на најмање 60% питања, постављају му се додатна усмена питања.
				Кандидат који није положио испит може поново полагати испит у року од 15 дана, од дана полагања испита.
				О полагању испита води се записник у који се уносе подаци о саставу комисије, подаци о кандидату, програму стручног испита који кандидат полаже и оцени кандидата на испиту.
				Записник потписују председник комисије и чланови комисије.
				Члан 6.
				Кандидату који положи стручни испит издаје се уверење о положеном стручном испиту.
				Форма и садржина уверења о положеном стручном испиту кандидата за извршног радника жичаре дата је у Прилогу 2, који је одштампан уз овај правилник и чини његов саставни део.
				Уверење о положеном стручном испиту издаје се на лични захтев кандидата који је положио стручни испит.
				Члан 7.
				Управљач жичаре спроводи програме оспособљавања ако испуњава материјалне и кадровске услове.
				Минимални материјални услови су:
				1) адекватан простор за стручно оспособљавање са гарантованим минималним условима за рад, односно 1,5 m² радне површине и 3 m² запремине за сваког кандидата, са најмање 150 lx (лукса) вештачког осветљења;
				2) техничка средства за видео презентацију наставног садржаја;
				3) визуелна средства односно шеме, скице, фотографије и слично;
				4) поседовање прописа који уређују област жичара.
				Минимални кадровски услови подразумевају најмање два предавача са високим образовањем на студијама другог степена (мастер академске студије, специјалистичке струковне студије, специјалистичке академске студије), односно на основним студијама у трајању од најмање четири године, који доказују специјалистичко знање о жичарама или допринос изради прописа у области жичара.
				Члан 8.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2018. године.
				Број 110-00-00193/2016-04
				У Београду, 5. септембра 2017. године 
				Министар,
				проф. др Зорана З. Михајловић, с.р.
				
				Прилози
				 
				ПРИЛОГ 1
				ПРОГРАМИ ОСПОСОБЉАВАЊА КАНДИДАТА
				1. ОПШТИ ПОДАЦИ О ПРОГРАМУ СТРУЧНЕ ОБУКЕ
				1) Назив програма: Програм стручне обукe извршног радника жичаре;
				2) Трајање програма: 40 наставних часова;
				3) Сврха програма: Основна стручна обукa о жичарама;
				4) Циљ програма: Основно стручно оспособљавање кандидата за извршавање радних задатака извршног радника жичаре;
				5) Општи исход програма: Усвајање основног стручног нивоа знања и овладавање основних вештина за обављање послова извршног радника жичаре у нормалним, отежаним и ванредним околностима;
				6) Теме програма стручне обуке:
				(1) Технички услови за изградњу и основе о заштити животне средине при пројектовању, грађењу и одржавању жичаре;
				(2) Превентивне мере и мере безбедности за врсте опасности при транспорту лица жичаром;
				(3) Поступци у случају незгоде (прва помоћ, безбедност саобраћаја, основна знања о употреби заштитне опреме, итд.);
				(4) Обележавање и означавање жичара;
				(5) Поступци извршног радника жичаре пре, за време и након транспорта лица жичаром;
				(6) Сврха и начин рада опреме на жичари;
				(7) Забранe транспорта жичаром;
				(8) Опште информације о обавезама лица која се транспортују жичаром;
				(9) Информације о мултимодалним транспортним поступцима;
				(10) Руковања жичаром;
				(11) Саобраћајна ограничења (превенција незгода, безбедност, мере у случају избијања пожара или у другим ванредним околностима, итд.);
				(12) Питања о знaчају безбедности;
				(13) Дужности извршног радника жичаре;
				(14) Правила за одржавање реда на скијалиштима у зони жичаре.
				2. ОПШТИ ПОДАЦИ О ПРОГРАМУ СТРУЧНОГ УСАВРШАВАЊА, ОДНОСНО ПОДОБУКЕ
				1) Назив програма: Програм стручног усавршавања, односно подобуке;
				2) Трајање програма: 30 наставних часова;
				3) Сврха програма: Надоградња основног стручног знања и вештина у раду жичаре;
				4) Циљ програма: Оспособљавање кандидата за сложенија стручна знања и вештина, презентовањем сложенијих техничке захтева, начине рада и производна решења жичара;
				5) Општи исход програма: Унапређење стручног знања и овладавање сложенијим вештинама за обављање послова извршног радника жичаре у нормалним, отежаним и ванредним околностима;
				6) Теме програма стручног усавршавања, односно обуке:
				(1) Динамика кретања жичаре, укључујући и померање терета;
				(2) Посебни технички захтеви који се односе на жичаре (међународни стандарди, усаглашеност и одобрење типа жичаре);
				(3) Општа теоријска знања о системима жичара;
				(4) Посебне одредбе које се примењују приликом коришћења различитих врсте и типова жичаре.
				ПРИЛОГ 2
				Форма и садржина уверења о положеном стручном испиту кандидата за извршног радника жичаре
				
	

