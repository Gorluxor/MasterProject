






 На основу члана 18.
став 4. и члана 6. Закона о унутрашњим пословима („Службени гласник РС“, бр.
44/91 и 78/91)


 Министар унутрашњих
послова доноси





ПРАВИЛНИК



о наоружању овлашћених службених лица и радника на одређеним дужностима

„Службени гласник РС“, бр. 90 од 11. децембра 1992, 60 од 29. октобра 1994, 1 од 18. јануара 1997,
31 од 8. априла 2005. 





Члан 1.

Наоружање овлашћених службених лица и радника
на одређеним дужностима у Министарству унутрашњих послова (у даљем тексту: Министарство)
састоји се од ватреног оружја, оружне опреме и муниције за то оружје. Овлашћена
службена лица могу бити опремљена и спреј дозама пуњенима са CS (о-хлорбензилиден
малононитрил) и CN (хлорацетофенон). 

Ватрено оружје овлашћених службених лица састоји
се од пиштоља, револвера, аутомата, пушака и пушкомитраљеза. 

Ватрено оружје радника на одређеним дужностима
састоји се од пиштоља, револвера и пушака. 



Члан 2.

Наоружање јединица униформисаних припадника
полиције (у даљем тексту: припадника полиције)* Министарства састоји се од ватреног
и хемијског оружја, оружне опреме и муниције, односно пуњена за то оружје. 

Ватрено оружје јединица припадника полиције*
састоји се од митраљеза, минобацача, ручних и ракетних бацача, ручних бомби, тромблонских
и других мина, као и оружја којим су опремљена одређена возила милиције. 

Хемијско оружје јединица припадника полиције*
састоји се од хемијских пиштоља, пушака и адаптера за избацивање хемијских и других
пројектила и од хемијских ручних бомби, распршивача и направа са сузавцем. 

Наоружање јединица припадника полиције*
за специјална дејства и посебних јединица припадника полиције састоји се и од појединих
врста посебног, хладног и оружја са тетивом. 

Појединим врстама ватреног и хемијског оружја
из ст. 2. и 3. овог члана, поред јединица припадника полиције*, могу бити
наоружане и друге организационе јединице Министарства са овлашћеним службеним лицима
у свом саставу који одреди старешина у Министарству за то овлашћен од стране министра
унутрашњих послова (у даљем тексту: овлашћени старешина). 



*Службени гласник РС, број 1/1997



Члан 3.

За обуку, осим обуке грађана на стрелишту, користи
се школско оружје и школска муниција за поједине врсте оружја а за извођење практичних
вежби – маневарско оружје и маневарска муниција, у складу са програмом и планом,
односно одлуком о спровођењу обуке. 



Члан 4.

Овлашћено службено лице и радник на одређеним
дужностима који је у складу са законом одређен да носи оружје наоружан је и лично
задужен пиштољем или револвером и комплетном муницијом од 50 метака. 

Полицајац* је лично задужен и аутоматом,
односно пушком или пушкомитраљезом и одговарајућим комплетом муниције. 

Којим ће другим ватреним или хемијским оружјем,
оружном опремом и муницијом из чл. 1. и 2. овог правилника бити наоружано овлашћено
службено лице, односно јединица припадника полиције* и друга организациона
јединица с овлашћеним службеним лицима у свом саставу, одлучује овлашћени старешина.




*Службени гласник РС, број 1/1997



Члан 5.

Оружје, оружна опрема и муниција утврђени овим
правилником морају се пажљиво чувати и одржавати тако да се могу увек успешно употребити.


Технички преглед наоружања из става 1. овог
члана врши се по потреби, а најмање једном у две године. 



Члан 6.

Ако овлашћено службено лице, односно радник
на одређеним дужностима у обављању послова уништи, оштети, изгуби или на други начин
остане без оружја, оружне опреме и муниције из члана 4. ст. 1. и 2. овог правилника,
издаће му се одговарајуће оружје, односно оружна опрема и муниција. 

Ако је случај из става 1. овог члана настао
услед намере или грубе непажње овлашћеног службеног лица, односно радника на одређеним
дужностима, комисија ће у складу са законом утврдити постојање штете, њену висину,
околности под којима је настала и зависно од тога одредиће висину накнаде за причињену
штету и како ће је радник надокнадити. 



Члан 7.

Пиштољ, односно револвер којим је лично задужен
радник који оствари право на пензију може се оставити том раднику као пригодан поклон
ако се истицао у обављању унутрашњих послова, има најмање 20 година пензијског стажа
од којих најмање 10 година радног стажа на пословима овлашћеног службеног лица или
радника на одређеним дужностима и ако у време пензионисања испуњава услове предвиђене
прописима о набављању, држању и ношењу оружја и муниције.* 

Оружје којим је лично задужен може се, уколико
изразе жељу, оставити као пригодан поклон изабраном и постављеном лицу ако у тренутку
престанка функције испуњава услове предвиђене прописима о набављању, држању и ношењу
оружја и муниције.** 



*Службени гласник РС, број 60/1994

**Службени
гласник РС, број 31/2005



Члан 8.

Неупотребљиво оружје, оружна опрема и муниција
се расходују. 

Наоружање из става 1. овог члана расходоваће
се и када се изгуби или уништи, односно утроши, када је оправка немогућа или нерентабилна,
као и у случају из члана 7. овог правилника. 

Расходовање наоружања врши се на основу налаза
комисије коју образује овлашћени старешина. 



Члан 9.

О оружју, оружној опреми и муницији, поред књиговодствене
евиденције, воде се и подаци о врсти, количини и стању наоружања на личном и задужењу
јединица припадника полиције* и других организационих јединица, као и о ускладиштеном
наоружању. 



*Службени гласник РС, број 1/1997



Члан 10.

О начину и поступку издавања, чувања, одржавања,
ускладиштења, вођења података, вршења техничких прегледа, оправки и расходовања
и утврђивања штете на оружју, оружној опреми и муницији дају се упутства у складу
са законом и овим правилником. 



Члан 11.

Одредбе овог правилника примењују се и на лица
из резервног састава Министарства, за време извршавања њихових законом утврђених
обавеза. 



Члан 12.

Овај правилник ступа на снагу осмог дана од
дана објављивања у „Службеном гласнику Републике Србије”.



09 број
011-32/92-1

У
Београду, 4. децембра 1992. године


Министарство
унутрашњих послова

Министар,


Зоран
Соколовић, с. р.





