


	
	Zakon


	
				На основу члана 38. став 5. Закона о вину („Службени гласник РС”, бр. 41/09 и 93/12),
				Министар пољопривреде и заштите животне средине доноси
				ПРАВИЛНИК 
				о условима које треба да испуни контролна организација, као и начину и поступку рада контролне организације
				"Службени гласник РС", број 30 од 31. марта 
				2017.
				
				I. УВОДНЕ ОДРЕДБЕ
				Предмет уређивања
				Члан 1.
				Овим правилником ближе се прописују технички и кадровски услови које треба да испуни контролна организација, начин вођења послова везаних за географско порекло, начин и поступак рада контролне организације, контрола производње грожђа намењеног за производњу вина са географским пореклом и контрола производње вина са географским пореклом. 
				Значење појмова
				Члан 2.
				Поједини изрази употребљени у овом правилнику имају следеће знaчење:
				1) тржишна винска година јесте година у којој се у потпуности или делимично обавља производња вина у периоду од 1. августа у години у којој је обављена берба грожђа до 31. јула наредне календарске године;
				2) Елаборат о ознакама за вино са географским пореклом (у даљем тексту: елаборат) јесте техничка документација за дато виноградарско географско производно подручје и његове специфичности, односно oзнаку географског порекла, односно вина са географским пореклом сачињена у складу са прописима којима се уређују ознаке географског порекла за вина.
				Контролна организација
				Члан 3.
				Контролна организација јесте организација која обавља послове контроле производње грожђа намењеног за производњу вина са географским пореклом (у даљем тексту: контрола производње грожђа) и контроле производње вина са географским пореклом (у даљем тексту: контрола производње вина), као и остале послове везане за контролу производње вина са географским пореклом (у даљем тексту: послови везани за географско порекло) и која је овлашћена у складу са законом којим се уређује вино.
				II. ТЕХНИЧКИ И КАДРОВСКИ УСЛОВИ КОЈЕ ТРЕБА ДА ИСПУНИ КОНТРОЛНА ОРГАНИЗАЦИЈА
				1. Технички и кадровски услови за обављање послова везаних за географско порекло
				Технички услови 
				Члан 4.
				Технички услови које треба да испуни контролна организација која обавља послове везане за географско порекло су да: 
				1) има регистровану претежну делатност везану за техничко испитивање и анализу у Агенцији за привредне регистре у складу са законом којим се уређује регистрација привредних субјеката;
				2) је акредитована од стране надлежног акредитационог тела Републике Србије у складу са стандардом за оцењивање усаглашености – Захтеви за тела која сертификују производе, процесе и услуге; 
				3) има на располагању најмање један GPS (Global Positioning System) уређај високе прецизности;
				4) има најмање један аутомобил за обављање послова у складу са овим правилником.
				Кадровски услови 
				Члан 5.
				Кадровски услови које треба да испуни контролна организација која обавља послове везане за географско порекло су да има:
				1) најмање једно запослено лице на неодређено време које: 
				(1) има стечено више, односно високо образовање чији студијски програм, односно наставни план и програм садржи предмет који обухвата област виноградарства,
				(2) има најмање две године радног искуства на пословима везаним за виноградарство од којег у области контроле производње грожђа намeњеног производњи вина са географским пореклом има најмање једну годину радног искуства односно радно искуство у вези са једном бербом грожђа,
				(3) има искуство у трајању од најмање шест месеци у коришћењу геоинформационих система и GPS уређаја високе прецизности и техничке опреме, 
				(4) има знање из области контроле географског порекла у Европској унији,
				(5) има искуство у изради најмање једне студије, односно публикације у вези са сертификацијом пољопривредно-прехрамбених производа (по могућству вина), односно изради плана контроле пољопривредно-прехрамбених производа са географским пореклом, односно ознакама квалитета;
				2) најмање једно запослено лице на неодређено време које, поред услова из тачке 1) подтач. (4) и (5) овог става, има и: 
				(1) стечено више, односно високо образовање чији студијски програм, односно наставни план и програм садржи предмет који обухвата област прераде грожђа, производње вина, односно алкохолне ферментације, 
				(2) најмање две године радног искуства у области винарства од којег у области контроле производње вина са географским пореклом има најмање једну годину радног искуства, односно радно искуство у једној тржишној винској години;
				3) одговорно лице запослено на неодређено време које испуњава следеће услове:
				(1) да има стечено више, односно високо образовање чији студијски програм, односно наставни план и програм садржи предмет који обухвата област виноградарства, односно прераде грожђа, производње вина, односно алкохолне ферментације, 
				(2) да има најмање једну годину радног искуства у области контроле производње грожђа намeњеног производњи вина са географским пореклом, односно радно искуство у вези са једном бербом грожђа у области контроле производње грожђа намeњеног производњи вина са географским пореклом и најмање једну годину радног искуства у области контроле производње вина са географским пореклом, односно радно искуство у контроли производње вина са географским пореклом у једној тржишној винској години,
				(3) да има најмање три године радног искуства у пословима везаним за сертификацију пољопривредно-прехрамбених производа са ознакама квалитета.
				Запослено лице из става 1. тач. 1) и 2) овог члана може бити исто лице.
				Кадровски услов у погледу непристрасности
				Члан 6.
				Лице из члана 5. овог правилника испуњава и услов у погледу непристрасности ако не учествује у производњи грожђа и вина и изради елабората за установљавање ознаке географског порекла, не ради истраживања и експерименте везане за винограде и винарије произвођача грожђа који су у поступку признавања ознака географског порекла, не пружа консултантске и саветодавне услуге произвођачима грожђа и вина, не продаје средстава и репроматеријал у виноградарству и винарству, као и ако не обавља различите комерцијалне и некомерцијалне услуге произвођачима у овим областима.
				2. Технички и кадровски услови за обављање контроле производње грожђа, односно контроле производње вина 
				Технички услови 
				Члан 7.
				Контролна организација која обавља контролу производње грожђа, односно контролу производње вина, поред техничких услова прописаних у члану 4. овог правилника, треба да испуни и услове у погледу адекватног чувања узорака вина и поседовања опреме за одређивање шећера и укупних киселина у грожђу и шири.
				Адекватно чување узорака вина из става 1. овог члана јесте чување узорака вина у просторији са одговарајућом температуром и влагом у којој се не чувају хемијски реагенси или коришћењем фрижидера за чување најмање 200 узорака вина, као и обезбеђивање да узорци вина не буду изложени негативном утицају сунчеве светлости.
				Кадровски услови 
				Члан 8.
				Кадровски услови које треба да испуни контролна организација која обавља контролу производње грожђа, односно контролу производње вина су да:
				1) за потребе обављања контроле производње грожђа има најмање једно запослено лице на неодређено време за обављање послова у складу са овим правилником за највише три виноградарска рејона, без Сремског рејона и рејона Три Мораве, односно најмање једно запослено лице на неодређено време за обављање послова у складу са овим правилником за Сремски рејон, односно рејон Три Мораве, које: 
				(1) има стечено више, односно високо образовање чији студијски програм, односно наставни план и програм садржи предмет који обухвата област виноградарства,
				(2) има најмање једну годину радног искуства у области виноградарства, односно радно искуство у вези са једном бербом грожђа,
				(3) има искуство у трајању од најмање шест месеци у коришћењу геоинформационих система и GPS уређаја високе прецизности и техничке опреме; 
				2) за потребе обављања контроле производње вина има најмање једно запослено лице на неодређено време за обављање послова у складу са овим правилником за највише три виноградарска рејона, без Сремског рејона и рејона Три Мораве, односно најмање једно запослено лице на неодређено време за обављање послова у складу са овим правилником за Сремски рејон, односно рејон Три Мораве, које: 
				(1) има стечено више, односно високо образовање чији студијски програм, односно наставни план и програм садржи предмет који обухвата област прераде грожђа, производње вина, односно алкохолне ферментације,
				(2) има најмање једну годину радног искуства у области винарства, односно радно искуство у производњи вина у једној тржишној винској години;
				3) издавање докумената о испуњености услова за коришћење ознака и стављање одређених количина вина са географским пореклом из дате године бербе у промет у складу са законом којим се уређује вино обавља заступник датог правног лица или лице које је за ове послове овлашћено од стране заступника, при чему лице које обавља ове послове не може бити лице из тач. 1) и 2) овог става.
				Контролу производње грожђа и контролу производње вина из става 1. тач. 1) и 2) овог члана могу обављати иста лица.
				Кадровски услов за обављање техничких послова
				Члан 9.
				Кадровски услов који треба да испуни контролна организација је да за послове контроле производње грожђа који се односе на контролу пријема, мерења грожђа и одређивања квалитета грожђа на улазу у винарију који се верификују потписом, као и праћење почетне фазе прераде грожђа и контроле података о пријему грожђа, као и узимање узорака грожђа и биљних делова и помоћне послове приликом контроле (у даљем тексту: технички послови) може ангажовати и лице које има завршену средњу пољопривредну школу, односно које има три године радног искуства у теренским пословима у области виноградарства.
				Кадровски услов у погледу непристрасности
				Члан 10. 
				Лице из чл. 8. и 9. овог правилника испуњава услов у погледу непристрасности ако не учествује у производњи грожђа и вина, не ради истраживања и експерименте везане за винограде и винарије произвођача грожђа и вина са географским пореклом у виноградарским подручјима у којима обавља послове у складу са овим правилником, не пружа консултантске и саветодавне услуге, не продаје средства и репроматеријал у виноградарству и винарству, као и ако не обавља различите комерцијалне и некомерцијалне услуге у овим областима произвођачима у виноградарским подручјима у којима обавља послове у складу са овим правилником.
				III. НАЧИН ВОЂЕЊА ПОСЛОВА ВЕЗАНИХ ЗА ГЕОГРАФСКО ПОРЕКЛО
				Члан 11.
				Послови везани за географско порекло воде се на начин којим се обезбеђује објективност, непристрасност, одсуство сукоба интереса, квалитет, економичност, ефикасност, професионалност и доследност.
				Приликом обављања послова везаних за географско порекло контролна организација води рачуна о тајности података које користи у свом раду.
				IV. НАЧИН И ПОСТУПАК РАДА КОНТРОЛНЕ ОРГАНИЗАЦИЈЕ
				Обављање послова контролне организације
				Члан 12.
				Контролна организација обавља послове из члана 3. овог правилника у складу са поступком прописаним овим правилником. 
				1. Поступак обављања послова везаних за географско порекло
				Послови везани за географско порекло
				Члан 13.
				Поступак обављања послова везаних за географско порекло обухвата: 
				1) анализе обављeних контрола производње грожђа, односно контрола производње вина и анализе послова овлашћених лабораторија са припремним и пратећим пословима;
				2) признавања ознака за вина са географским пореклом са припремним и пратећим пословима везаним за установљавање ознаке и за појединачно признавање ознаке, као и утврђивање географског положаја винарије;
				3) постконтроле произведеног вина са географским пореклом на основу достављених података;
				4) припреме података у вези са сарадњом и спровођењем обавеза према Међународној организацији за лозу и вино.
				а) Поступак анализе обављених контрола производње грожђа, односно контрола производње вина и анализе послова овлашћених лабораторија
				Поступак обављања послова
				Члан 14.
				Поступак анализе обављених контрола производње грожђа, односно контрола производње вина и анализе послова овлашћених лабораторија обухвата: 
				1) анализу података о обављеним контролама производње грожђа и контролама производње вина и обављеним лабораторијским анализама вина са географским пореклом;
				2) унапређивање ефикасности обављања послова везаних за географско порекло кроз примену препорука министарства надлежног за послове пољопривреде (у даљем тексту: Министарство), размену искустава на заједничким састанцима контролних организација и периодичног заједничког извештавања, као и помоћ при изради годишњег плана контроле;
				3) организовање семинара групно или појединачно за сваку контролну организацију;
				4) израду, по потреби, предлога студија, упутстава, односно публикација у вези са пословима географског порекла вина ради успостављања ефикасне контроле намењених контролним организацијама, као и студија, упутстава и публикација намењених произвођачима грожђа и вина, удружењима, односно стручној јавности ради информисања у вези са географским пореклом вина и њихово издавање и штампање уколико је неопходно; 
				5) заједничке активности у поступку контроле производње грожђа и контроле производње вина, као и информисање Министарства о уоченим неправилностима при овим активностима.
				Припремни и пратећи послови 
				Члан 15.
				Контролна организација, у поступку обављених послова анализе контрола производње грожђа, односно контрола производње вина и анализе послова овлашћених лабораторија, обавља припремне и пратеће послове који обухватају припрему, анализу и вођење одговарајућих података у вези са овим поступком, као и друге припремне и пратеће послове по препоруци Министарства који су у вези са овим поступком.
				б) Поступак признавања ознака за вина са географским пореклом
				Поступак обављања послова
				Члан 16.
				Поступак признавања ознака за вина са географским пореклом обухвата утврђивање података наведених у предлогу елабората.
				Послови из става 1. овог члана обухватају:
				1) контролу испуњености прописаних услова за установаљавање ознаке географског порекла у погледу минималног броја подносиоца захтева за признавање ознаке географског порекла; 
				2) стручну контролу података из предлога елабората ради установљавања ознака, односно појединачног признавања ознака, односно података из анекса елабората ради усвајања измена;
				3) прибављање мишљења стручне комисије за установљавање дате ознаке географског порекла;
				4) организацију и спровођење теренске провере података из предлога елабората, односно анекса елабората;
				5) израду стручног мишљења о признавању ознака за вина са географским пореклом и достављање тог мишљења Министарству заједно са пет примерака коначног предлога елабората, односно анекса елабората оверених печатом, који могу бити праћени и овереним пречишћеним текстом елабората или израду стручног мишљења о одбијању предлога елабората, као и достављање тог мишљења Министарству.
				У поступку приговора на предлог елабората, односно предлог анекса елабората контролна организација, по потреби, обавља послове у складу са ставом 2. овог члана.
				Припремни и пратећи послови везани за установљавање ознаке 
				Члан 17.
				Контролна организација, у поступку обављања послова везаних за географско порекло који се односе на установљавања ознаке географског порекла, обавља следеће припремне и пратеће послове:
				1) вођење, уређење и чување архивске документације о обављеним пословима везаним за установљавања ознаке географског порекла;
				2) вођење података везаних за установљавање ознаке у електронској форми која садржи и податке о виноградарским парцелама сваке установљене ознаке.
				Припремни и пратећи послови везани за појединачно признавање ознаке 
				Члан 18.
				Контролна организација, у поступку обављања послова везаних за географско порекло ради појединачног признавања ознаке географског порекла, обавља следеће припремне и пратеће послове:
				1) вођење, уређивање и чување архивске документације о обављеним пословима везаним за појединачно признавање ознаке;
				2) вођење података везаних за појединачно признавање ознаке у електронској форми која обухвата и податке о виноградарским парцелама и винима сваког овлашћеног корисника.
				Утврђивање географског положаја винарије
				Члан 19.
				У поступку признавања ознака за вина са географским пореклом контролна организација утврђује географски положај винарије коришћењем географских, топографских и других одговарајућих мапа, односно мапа рејонизације виноградарских географских производних подручја, као и коришћењем одговарајућих програма и .shp и других фајлова, односно апликација за електронски приказ географских мапа.
				Приликом обављања послова из става 1. овог члана утврђује се да ли је положај винарије, односно дела винарије у којој се врши производња вина у складу са законом којим се уређује вино.
				в) Поступак постконтроле произведеног вина са географским пореклом на основу достављених података
				Поступак обављања послова
				Члан 20.
				Поступак постконтроле произведеног вина са географским пореклом на основу достављених података врши се ради утврђивања да ли после одређеног временског периода вино са географским пореклом и даље испуњава услове за коришћење ознаке географског порекла у складу са законом којим се уређује вино, и то за вино за које је у последњој постконтроли извршеној од стране контролне организације која обавља контролу производње вина утврђено да постоји ризик од престанка испуњености услова за коришћење ознака за вина са географским пореклом у складу са овим правилником.
				У оквиру поступка постконтроле произведеног вина са географским пореклом на основу достављених података, на захтев Министарства, контролна организација која обавља послове везане за географско порекло прати и анализира декларисање, односно означавање вина у промету и прати коришћење установљених ознака и географских појмова.
				Подаци за обављање постконтроле на основу достављених података
				Члан 21.
				Постконтрола из члана 20. став 1. овог правилника обавља се на основу података које достављају контролне организације које врше контролу производње вина, и то: података о преосталим количинама вина са географским пореклом које још увек није упаковано у оригинално пуњење, односно паковање и података о обављеним пословима постконтроле конкретних вина у последњих шест месеци за вина са ознаком географског порекла за коју су надлежна, као и података о резултатима извршене постконтроле.
				Начин вршења постконтроле на основу достављених података
				Члан 22.
				Постконтрола произведеног вина са географским пореклом на основу достављених података врши се утврђивањем примене енолошких поступака и средстава који морају да буду у складу са елаборатом, утврђивањем преостале количине вина са географским пореклом, узорковањем и организовањем послова везаних за утврђивање квалитета и сензорно оцењивање у складу са овим правилником, као и утврђивањем декларисања већ произведеног вина са географским пореклом.
				Испуњеност услова за коришћење ознака географског порекла у поступку постконтроле на основу достављених података
				Члан 23. 
				Ако се приликом вршења поступка из члана 22. овог правилника утврди да су примењивани енолошки поступци и средства у складу са елаборатом и да су подаци из извештаја овлашћене лабораторије о лабораторијској анализи и сензорном оцењивању из члана 62. став 6. овог правилника одговарајући, односно приближни подацима из ранијег извештаја овлашћене лабораторије о лабораторијској анализи и сензорном оцењивању из члана 62. став 6. овог правилника (у складу са променама параметара квалитета које су могуће током датог временског периода) тако да основни квалитет, односно карактеристике вина за дату ознаку нису суштински измењене, а који су добијени при коначном утврђивању испуњености услова коришћења ознака за дато вино, контролна организација која обавља послове везане за географско порекло доставља податке да су за дато вино и даље испуњени услови за коришћење ознака Министарству и контролној организацији која обавља контролу производње вина.
				Ако се приликом вршења поступка из члана 22. овог правилника утврди да примењивани енолошки поступци и средства нису у складу са елаборатом и ако су подаци из извештаја овлашћене лабораторије о лабораторијској анализи и сензорном оцењивању из члана 62. став 6. овог правилника неодговарајући, односно нису приближни подацима из ранијег извештаја овлашћене лабораторије о лабораторијској анализи и сензорном оцењивању из члана 62. став 6. овог правилника за дато вино, односно уколико су основни квалитет односно карактеристике вина за дату ознаку суштински измењене, као и ако су примењивани енолошки поступци и енолошка средства која нису дефинисана елаборатом за ознаку којој припада то вино, контролна организација која обавља послове везане за географско порекло доставља податке да за дато вино више нису испуњени услови за коришћење ознака Министарству и контролној организацији која обавља контролу производње вина.
				г) Припрема података у вези са сарадњом и спровођењем обавеза према Међународној организацији за лозу и вино
				Поступак обављања послова
				Члан 24.
				Контролна организација која обавља послове везане за географско порекло припрема податке неопходне за сарадњу и спровођење обавеза Републике Србије према Међународној организацији за лозу и вино прикупљањем одговарајуће документације и стручних материјала везаних за вина са географским пореклом, анализирањем достављене документације и стручних материјала и припремањем информација.
				2. Начин и поступак обављања контроле производње грожђа, односно контроле производње вина
				Контрола производње грожђа, односно контрола производње вина
				Члан 25.
				Контрола производње грожђа, односно контрола производње вина спроводи се ради утврђивања испуњености услова за коришћење ознака за вино са географским пореклом за вино из дате године бербе. 
				Контролна организација која обавља контролу производње грожђа, односно контролу производње вина обавља контролу из става 1. овог члана на брз, ефикасан, квалитетан, стручан, објективан, непристрасан и економичан начин, водећи рачуна о тајности података.
				Годишњи план контрола
				Члан 26.
				Контролна организација која обавља контролу производње грожђа, односно контролу производње вина доноси годишњи план контрола пре обављања контроле производње грожђа, односно контроле производње вина, одређује лице из члана 8. став 1. тач. 1) и 2) овог правилника које ће вршити контролу (у даљем тексту: стручно лице за контролу) и информише произвођача вина о томе. 
				У поступку вршења контроле, лице из става 1. овог члана може обављати контролу производње грожђа, односно контролу производње вина најдуже пет година за редом код истог произвођача вина.
				Неправилности уочене у поступку обављања контроле производње грожђа, односно производње контроле вина
				Члан 27.
				Ако приликом обављања контроле производње грожђа, односно контроле производње вина стручно лице за контролу уочи да постоје блаже неправилности у производњи грожђа, односно вина са географским пореклом, односно неправилности којима се не нарушавају принципи и правила производње вина са географским пореклом указује произвођачу вина на потребу за корективном мером како би се исправиле неправилности и о томе се сачињава записник, који потписују стручно лице за контролу и произвођач вина.
				Уочене неправилности, као и предложене корективне мере са роком извршења и последицама неизвршења тих мера саставни су део записника из става 1. овог члана.
				Ако приликом обављања контроле производње грожђа, односно контроле производње вина стручно лице за контролу уочи теже неправилности у производњи грожђа, односно вина у процедури географског порекла које се не могу исправити, односно уочи да нису испуњени услови прописани овим правилником, као и услови наведени у елаборату, односно спецификацији производа за дату установљену ознаку географског порекла или произвођач вина није исправио неправилност у складу са корективном мером из става 1. овог члана, искључује се целокупна количина или део произведеног грожђа, односно вина из даље процедуре контроле географског порекла и о томе се сачињава записник који образлаже лице из члана 8. став 1. тачка 3) овог правилника. 
				а) Поступак обављања контроле производње грожђа
				Члан 28.
				Контрола производње грожђа врши се кроз стручне послове који се обављају коришћењем базе Виноградарског регистра, односно база просторних и других података, годишњих података о производњи грожђа (пријава бербе грожђа) и кроз стручне послове који се обављају у виноградима током производње и бербе грожђа у поступку административне контроле и теренске контроле. 
				Административна контрола из става 1. овог члана обавља се сваке године упоређивањем података о производњи грожђа из елабората (подаци о виноградарским парцелама као што су максимални принос, минимални квалитет грожђа, односно садржај шећера и сл.) са подацима за сваку виноградарску парцелу из базе Виноградарског регистра (произведена количина грожђа на датој парцели, квалитет грожђа, односно садржај шећера и сл.).
				Теренска контрола из става 1. овог члана обухвата послове који се односе на обавезни, ванредни и додатни преглед винограда, као и контролу бербе са почетном фазом прераде грожђа (у даљем тексту: контрола бербе).
				б) Поступак обављања контроле производње вина
				Члан 29.
				Контрола производње вина врши се кроз стручне послове који се односе на производњу вина која су у процедури контроле географског порекла у поступку којим се утврђује усклађеност производње и квалитета вина са елаборатом, као и у поступку постконтроле произведеног вина са географским пореклом. 
				V. КОНТРОЛА ПРОИЗВОДЊЕ ГРОЖЂА 
				Обављање контроле производње грожђа
				Члан 30.
				Контрола производње грожђа врши се на виноградарским парцелама са којих произвођач вина, односно овлашћени корисник ознаке географског порекла користи грожђе за производњу одређеног вина са географским пореклом (у даљем тексту: пријављене виноградарске парцеле).
				1. Поступак административне и теренске контроле
				Поступак обављања послова
				Члан 31. 
				Контролна организација која обавља контролу производње грожђа, поред административне контроле из члана 28. став 2. овог правилника, најмање једном у току три године обавља и теренску контролу за свако вино која обухвата:
				1) обавезни преглед винограда кроз најмање једну контролу производње грожђа на репрезентативним или свим пријављеним виноградарским парцелама у складу са усвојеним елаборатом, односно анексом елабората;
				2) контролу бербе у виноградима из елабората, односно са пријављених виноградарских парцела и контролу пријема убраног грожђа у винарији.
				Контролна организација која обавља контролу производње грожђа, поред контроле из става 1. овог члана, може вршити ванредни и додатни преглед винограда у току вегетације у складу са овим правилником. 
				Приликом вршења обавезног, ванредног и додатног прегледа, као и контроле бербе обављају се и одређене активности на терену, и то: оцена здравственог стања, процена очекиваног приноса грожђа и процена момента почетка бербе.
				Контролна организација која обавља контролу производње грожђа обавља и припремне и пратеће послове.
				Контролна организација која обавља контролу производње грожђа обавезни преглед и контролу бербе може обавити приликом бербе грожђа у оквиру једне контроле, уз достављање доказа о финансијској оправданости Министарству.
				а) Обавезни преглед
				Обављање обавезног прегледа
				Члан 32.
				Обавезни преглед винограда на пријављеним виноградарским парцелама у току вегетације обавља се током вегетације, пред почетак или у периоду самог почетка фенолошке фазе шарак, а најкасније током бербе грожђа. 
				Обавезни преглед врши се сваке године код произвођача вина који у последње три године има и производњу вина које није пореклом из царинског подручја Републике Србије.
				Начин вршења обавезног прегледа
				Члан 33.
				Обавезним прегледом врши се провера података о виноградима који морају бити у складу са елаборатом, провера примењених агротехничких и ампелотехничких мера, провера здравственог, односно кондиционог стања винограда, као и провера предвиђеног приноса и момента почетка бербе упоређивањем ових утврђених података са подацима из расположивих евиденција и база података (Виноградарски регистар, Винарски регистар, винаријска евиденција и др.) које се воде у складу са законом којим се уређује вино, као и утврђивање најмање једне GPS координате у винограду. 
				Приликом обавезног прегледа сачињава се записник за све пријављене виноградарске парцеле које се контролишу, а ако се производња грожђа обавља на више локалитета, односно код више коопераната, записник се сачињава за сваки локалитет, односно за сваког кооперанта појединачно.
				У случају појаве болести и напада штеточина, оштећења од мраза, процењеног очекиваног приноса већег од максимално дозвољеног приноса и других појава које могу утицати на производњу грожђа и вина са географским пореклом обавља се и фотографисање винограда са најмање једне позиције.
				б) Ванредни и додатни преглед
				Обављање ванредног и додатног прегледа
				Члан 34.
				Контролна организација која обавља контролу производње грожђа обавља ванредни и додатни преглед винограда у току вегетације на пријављеним виноградарским парцелама када оцени да је потребно извршити контролу производње грожђа, односно спречити одступања од производње предвиђене елаборатом. 
				Обављање ванредног прегледа
				Члан 35.
				Ванредни преглед обавља се после временских непогода, неповољних климатских утицаја, појаве болести, напада штеточина, одређених радњи човека и других утицаја који могу да доведу до одступања у поступку производње грожђа или у квалитету грожђа, односно вина у односу на квалитет предвиђен елаборатом.
				Обављање додатног прегледа
				Члан 36.
				Додатни преглед обавља се код произвођача вина чија је производња оцењена као ризична због могућности мешања грожђа, шире, односно вина са географским пореклом са грожђем, широм, односно вином пореклом од других произвођача или из друге земље, односно које није пореклом са царинског подручја Републике Србије, као и код произвођача вина који поред вина са географским пореклом производе и вино без географског порекла („стоно” вино) од грожђа које није из сопствених винограда (виногради у власништву, закупу, коришћењу), односно није из кооперације.
				Начин вршења ванредног и додатног прегледа
				Члан 37.
				Ванредан и додатни преглед врши се у складу са чланом 33. овог правилника. 
				в) Активности на терену
				Оцена здравственог стања
				Члан 38.
				Оцена здравственог стања на свим појединачним виноградарским парцелама обавља се тако што стручно лице за контролу процењује, на основу визуелне оцене здравственог стања винограда, да ли је неопходно извршити оцену здравственог стања и уколико оцени да јесте узима узорак који чине репрезентативни листови или други биљни делови који су инфицирани болестима са минимум 10 биљака винове лозе за сваку сорту и оцењује здравствено стање применом инструмената за увеличавање.
				Оцена здравственог стања винограда за пријављене виноградарске парцеле чија је површина већа од пет хектара обавља се тако што се узимају узорци из става 1. овог члана на сваких пет хектара ако стручно лице за контролу оцени да је то потребно и врши се оцењивање здравственог стања на основу средњих оцена здравственог стања свих узорака за дате виноградарске парцеле.
				Начин оцењивања заражености биљних делова
				Члан 39.
				Оцена здравственог стања за проузроковаче переноспоре (Plasmopora viticola), оидијума (Oidium tuckeri) и сиве плесни (Botrytis cinerea) обавља се уз помоћ дескриптора Међународне организације за лозу и вино (OIV cod 452, 455 и 459), а степен експресије напада ових болести, као и свих других болести винове лозе оцењује се са 1, 3, 5, 7 и 9, где оцена 1 означава веома слаб напад, 3 слаб напад, 5 средњи напад, 7 јак напад и 9 врло јак напад болести.
				Поступање приликом утврђивања неизлечивих болести
				Члан 40.
				Ако стручно лице за контролу, на основу визуелне оцене, установи да је виноград у већој мери заражен неизлечивим болестима (проузроковач златастог жутила, односно црвенила лишћа винове лозе, вирусна обољења, ESCA и друго) узима узорке и врши оцену здравственог стања у складу са чланом 38. овог правилника, а по потреби, узорке може послати на лабораторијску анализу здравственог стања.
				О утврђеном здравственом стању из става 1. овог члана контролна организација која обавља контролу производње грожђа писаним путем обавештава произвођача вина и Министарство.
				Корективна мера у вези са здравственим стањем
				Члан 41.
				Ако стручно лице за контролу на основу оцене здравственог стања установи потребу за корективном мером поступа се у складу са чланом 27. овог правилника.
				Процена очекиваног приноса грожђа 
				Члан 42.
				Процена очекиваног приноса грожђа на појединачним виноградарским парцелама обавља се тако што стручно лице за контролу узима узорак који чине репрезентативни гроздови средње величине у односу на просек величине са минимум 10 биљака винове лозе за сваку, односно репрезентативну виноградарску парцелу, врши њихово мерење и одређује просечну тежину једног грозда.
				Очекивани принос грожђа за пријављене виноградарске парцеле чија је површина већа од пет хектара обавља се тако што се узимају узорци из става 1. овог члана на сваких пет хектара ако стручно лице за контролу оцени да је то потребно и врши се процена очекиваног приноса на основу средњих вредности очекиваног приноса свих узорака за дате виноградарске парцеле.
				После обављања поступка из става 1. овог члана пребројавају се гроздови по биљци винове лозе на најмање 10 истих репрезентативних биљака и одређује се просечан број гроздова по биљци винове лозе. 
				Просечан број гроздова из става 3. овог члана множи се са просечном тежином једног грозда из става 1. овог члана и добија се принос по биљци винове лозе, а множењем те вредности са бројем биљака винове лозе за дату виноградарску парцелу добија се бројчана вредност очекиваног приноса (у килограмима) за дату виноградарску парцелу.
				Ако се на истом локалитету налази већи број виноградарских парцела са истом сортом винове лозе процена предвиђеног приноса грожђа врши се на једној репрезентативној виноградарској парцели, а подаци о другим виноградарским парцелама сличних карактеристика добијају се прорачуном и предвиђањем на основу података за репрезентативну виноградарску парцелу.
				Математичко одређивање очекиваног приноса грожђа 
				Члан 43.
				Ако стручно лице за контролу процени, визуелно и на основу стручног знања, да принос у контролисаном винограду за ту годину бербе неће бити велики, односно изнад максималног приноса наведеног у елаборату, процена очекиваног приноса грожђа може се вршити и математички, односно очекивани принос грожђа по биљци винове лозе процењује се бројањем гроздова по биљци на најмање 10 репрезентативних биљака винове лозе и множењем просечног броја гроздова по биљци са просечном тежином једног грозда за дату сорту узету из стручне литературе, а множењем те израчунате вредности са бројем биљака за дату виноградарску парцелу добија се бројчана вредност очекиваног приноса (у килограмима) за дату виноградарску парцелу. 
				Сабирањем свих израчунатих вредности очекиваних приноса грожђа из става 1. овог чана са свих пријављених виноградарских парцела са датом сортом добија се укупан очекивани принос грожђа за дату сорту.
				Процена очекиваног већег приноса грожђа
				Члан 44.
				Ако стручно лице за контролу на основу добијених података из члана 42. овог правилника процени да се може очекивати већи принос у односу на максимални принос наведен у елаборату за дату ознаку, на то указује произвођачу вина, као и на евентуалну потребу за корективном мером када и поступа у складу са чланом 27. овог правилника.
				Процена момента почетка бербе
				Члан 45.
				Процена момента почетка бербе на појединачним виноградарским парцелама обавља се тако што стручно лице за контролу узима узорак који чине репрезентативни гроздови из средње осветљених делова биљака са најмање 10 биљака винове лозе за сваку пријављену виноградарску парцелу, ради утврђивања садржаја шећера ексловим широмером или рефрактометром и укупних киселина.
				Процена момента почетка бербе за пријављене виноградарске парцеле чија је површина већа од пет хектара обавља се тако што се узимају узорци из става 1. овог члана на сваких пет хектара ако стручно лице за контролу оцени да је то потребно и процењује се почетак бербе на основу средњих вредности садржаја шећера и укупних киселина свих узорака за дате виноградарске парцеле.
				На основу података о садржају шећера и укупних киселина из става 1. овог члана стручно лице за контролу процењује моменат почетка бербе и о томе обавештава Министарство и произвођача вина.
				Ако се на истом локалитету налази већи број виноградарских парцела са истом сортом винове лозе и сличним карактеристикама, процена почетка бербе може се вршити на једној репрезентативној виноградарској парцели, а подаци о другим виноградарским парцелама сличних карактеристика могу се добити проценом на основу података за репрезентативну виноградарску парцелу.
				г) Контрола бербе 
				Обављање контроле бербе 
				Члан 46.
				Поступак контроле бербе обавља се у току периода бербе грожђа.
				Контролна организација до 31. јула текуће године обавештава произвођача вина код кога се врши контрола производње грожђа о неопходности достављања података о моменту почетка бербе у наредној тржишној винској години, као и оквирном очекиваном приносу грожђа за сваку виноградарску парцелу, који се достављају најкасније 10 дана пре планираног почетка бербе.
				Начин вршења контроле бербе
				Члан 47.
				Контролом бербе врши се утврђивање да ли је грожђе које је допремљено у винарију убрано у виноградима из елабората, контрола квалитета грожђа убраног у моменту контроле, односно грожђа које је раније убрано а није још прерађено (утврђивање садржаја шећера и укупних киселина у грожђу, односно шири) и здравственог стања грожђа, односно винограда, контрола услова који обезбеђују очување квалитета грожђа до почетка прераде укључујући и спречавање појаве спонтане ферментације, као и контрола почетне фазе прераде грожђа.
				Ако се на истом локалитету налази већи број виноградарских парцела на којима грожђе није обрано, а иста је сорта винове лозе и сличне су карактеристике парцела, контрола бербе грожђа може се вршити на једној репрезентативној виноградарској парцели, а подаци о другим виноградарским парцелама сличних карактеристика могу се добити прорачуном и процењивањем на основу података за репрезентативну виноградарску парцелу.
				Оцена здравственог стања грожђа, односно винограда и процена очекиваног приноса грожђа на необраном делу пријављене виноградарске парцеле приликом контроле бербе врши се у складу са чл. 38–44. овог правилника.
				Стручно лице за контролу на терену сачињава записник о контроли бербе, а ако се производња грожђа обавља на више локалитета, односно код више коопераната записник о контроли бербе сачињава се за сваки локалитет, односно за сваког кооперанта појединачно.
				Контрола бербе код произвођача вина који производи и „стоно” вино
				Члан 48.
				Код произвођача вина који поред вина са географским пореклом производи и вино без географског порекла („стоно” вино) од грожђа из Републике Србије, контролна организација која обавља контролу производње грожђа врши контролу бербе најмање једном у току бербе грожђа.
				Контрола бербе код произвођача вина који производи и вино које није пореклом из царинског подручја Републике Србије
				Члан 49.
				Код произвођача вина који, поред вина са географским пореклом, производи и вино које није пореклом из царинског подручја Републике Србије, технички послови из члана 9. овог правилника врше се током целог трајања бербе за вина са и без географског порекла и обављају се на терену, односно у винарији.
				Контролна организација која обавља контролу производње грожђа пре почетка контроле бербе прибавља од произвођача вина изјаву о томе да ли производи вино које није пореклом из сопствених винограда, од коопераната, односно из царинског подручја Републике Србије. 
				Ако произвођач вина изјави у складу са ставом 2. овог члана да не производи вино које није пореклом из сопствених винограда, од коопераната, односно из царинског подручја Републике Србије, а на основу података о производњи за дату тржишну винску годину (подаци из Виноградарског регистра, Винарског регистра и др.) и других расположивих података утврди се да је таква производња постојала, врши се контрола бербе током целог трајања бербе код тог произвођача током најмање три наредне тржишне године у којима произвођач производи вино са географским пореклом.
				д) Припремни и пратећи послови контроле производње грожђа
				Припремни и пратећи послови
				Члан 50.
				Контролна организација, у поступку обављања контроле производње грожђа, врши следеће припремне и пратеће послове:
				1) узимање репрезентативних узорака биљних делова методом случајног узорка, и то:
				(1) грожђа ради процене очекиваног приноса, 
				(2) грожђа ради утврђивања садржаја шећера и укупних киселина у грожђу, односно шири, 
				(3) лишћа, грожђа или других делова ради оцењивања и утврђивања здравственог стања, уколико је то неопходно;
				2) вођење података у писаној, односно електронској форми који су у вези са контролом производње грожђа;
				3) припрему података, анализа и извештаја у вези са контролом производње грожђа;
				4) друге припремне и пратеће послове по препоруци Министарства у вези са контролом производње грожђа.
				VI. КОНТРОЛА ПРОИЗВОДЊЕ ВИНА
				Обављање контроле производње вина
				Члан 51.
				Контрола производње вина врши се код вина која су прошла поступак контроле производње грожђа и ако се приликом контроле производње грожђа у складу са овим правилником утврди да је производња грожђа обављена у складу са елаборатом.
				1. Поступак контроле производње вина 
				Поступак обављања послова
				Члан 52.
				Контролна организација која обавља контролу производње вина врши послове из члана 51. овог правилника у поступку који обухвата:
				1) поступак утврђивања усклађености производње и квалитета вина са елаборатом, који се састоји од:
				(1) утврђивања количине прерађеног грожђа, усклађености поступака производње вина са географским пореклом са поступцима из елабората, као и коначне произведене количине вина,
				(2) сензорне карактеризације вина, по потреби, којом стручно лице за контролу оцењује поједине параметре квалитета (садржај алкохола, сумпор-диоксид, киселине, сензорна својства и др.), 
				(3) узорковања вина,
				(4) организовања послова везаних за утврђивање квалитета и сензорно оцењивање вина, и то:
				– обележавање узорака вина (у даљем тексту: шифрирање) и њихово обезбеђивање,
				– достављање узорака вина овлашћеној лабораторији,
				– отварање шифри и организовање поновне анализе на основу захтева произвођача;
				(5) израде извештаја о испитивању квалитета и сензорном предоцењивању вина и докумената о испуњености услова за коришћење ознака и стављање одређених количина вина са географским пореклом из дате године бербе у промет у складу са законом којим се уређује вино; 
				2) поступак постконтроле произведеног вина са географским пореклом;
				3) припремне и пратеће послове.
				а) Поступак утврђивања усклађености производње и квалитета вина са елаборатом
				Поступак утврђивања усклађености производње вина са елаборатом
				Члан 53.
				У поступку утврђивања усклађености производње вина са елаборатом, стручно лице за контролу користи податке из Виноградарског регистра, Винарског регистра (пријава производње, пријава залиха и др.), винаријске евиденције која се води у складу са законом којим се уређује вино, као и из других расположивих извора који се односе на производњу вина са географским пореклом, сачињава записник за свако вино појединачно чија се контрола производње врши, а ако се производња вина обавља на више локалитета, односно у више производних погона, записник се сачињава за сваки локалитет, односно за сваки производни погон.
				Узорковање вина
				Члан 54.
				Узорковање вина врши стручно лице за контролу ради испитивања квалитета и сензорног предоцењивања на захтев произвођача вина највише једанпут за одређено вино из дате године бербе, односно испитивања квалитета и крајњег сензорног оцењивања пре пуњења, декларисања и стављања у промет.
				Ако стручно лице за контролу на основу сензорне карактеризације вина из члана 52. тачка 1) подтачка (2) овог правилника оцени да је потребно врши узорковање вина у процесу производње ради испитивања квалитета и сензорног оцењивања.
				Узорци вина за испитивање квалитета и крајње сензорно оцењивање се узимају из судова у производњи након што су завршени процеси који могу да утичу на промену квалитета и сензорних карактеристика вина, укључујући и одлежавање, а пре пуњења, декларисања и стављања у промет.
				Ако је елаборатом о производњи датог вина са географским пореклом предвиђено одлежавање, односно сазревање вина у боци које битно утиче на достизање крајњег квалитета производа врши се и узорковање вина у боцама после предвиђеног периода одлежавања, односно сазревања.
				Планирање узорковања
				Члан 55.
				Узорковање вина врши се на основу плана узорковања који је саставни део годишњег плана контрола из члана 26. овог правилника.
				План узорковања из става 1. овог члана сачињава се до 31. јануара текуће године за период од 1. фебруара текуће године до 31. јануара наредне године, а за вина са додатном ознаком „младo” до 31. октобра текуће године за период од 1. новембра текуће године до 31. марта наредне године.
				Ради израде плана узорковања из става 1. овог члана контролна организација која обавља контролу производње вина обавештава произвођача вина о неопходности достављања података у вези са планирањем времена узорковања које ће се обавити наредне календарске године, који се достављају до 31. децембра текуће године, а за вина са додатном ознаком „младo” до 30. септембра текуће године, и то за свако вино појединачно. 
				Ако произвођач вина не достави податке из става 3. овог члана контролна организација која обавља контролу производње вина престаје да врши контролу производње вина у процедури географског порекла тог произвођача о чему писмено обавештава Министарство.
				Контролна организација која обавља контролу производње вина, на захтев произвођача вина, врши узорковање, шифрирање, обезбеђивање и достављање узорака вина овлашћеној лабораторији ради лабораторијске анализе са сензорним предоцењивањем у складу са овим правилником у највише два наврата код тог произвођача током периода који је обухваћен планом узорковања из става 1. овог члана.
				Узорак
				Члан 56.
				Узорак вина може да репрезентује целокупну количину произведеног вина или само одређену количину вина. 
				Ако се вино налази у више судова прави се просечан узорак мешањем делова узорака из свих или одабраних судова у односу који је пропорционалан односу количина вина у тим судовима из којих су делови узорка узети, при чему се врши мешање делова узорака из највише 10 судова.
				Када се вино налази у више различитих судова, уколико се оцени да судови (услед изражене различитости у материјалу од којих су израђени и сл.) не могу обезбедити општу хомогеност вина (исте опште карактеристике вина из свих судова), приликом прављења просечног узорка вина води се рачуна о обезбеђивању опште хомогености, односно узима се више од једног узорка вина.
				Ако се вино налази у више посебних судова појединачне запремине веће од 200.000 литара по суду, узорак вина се прави тако да представља количину вина из највише пет судова. 
				Када узорак представља вино које се налази у једном суду запремине веће од 100.000 литара и ако постоје техничке могућности, узорковање се врши тако што се са врха, средине и дна суда узимају једнаке количине вина које се измешају у посебном суду и затим узима узорак који репрезентује вино у датом суду.
				Узимање узорка
				Члан 57. 
				Стручно лице за контролу приликом узорковања за сваки појединачни узорак констатује количину и порекло вина, односно партије, као и ознаке судова из којих је узорак узет.
				Стручно лице за контролу дели узети узорак на најмање пет идентичних примерака, од којих два примерка оставља произвођачу вина ради поновне анализе и сензорног оцењивања, два доставља овлашћеној лабораторији од којих један служи за лабораторијску анализу, а други за сензорно оцењивање и један узорак задржава контролна организација као резервни узорак који чува најмање шест месеци од дана завршетка лабораторијске анализе и сензорног оцењивања.
				Приликом узимања узорка вина, стручно лице за контролу узима од произвођача вина све податке о сензорним особинама вина које треба да буду анализиране, односно потврђене од стране сензорних оцењивача, а односе се на декларисање вина и навођење назива сорте.
				Амбалажа за узорковање
				Члан 58.
				Стаклене боце које се користе за узорковање треба да буду чисте и да обезбеђују очување квалитета и сензорних карактеристика вина које се узоркује.
				Запремина стаклених боца из става 1. овог члана за примерке узорка вина који остају код произвођача вина и контролне организације износе најмање 0,75 литара, а за примерке узорка вина који се достављају овлашћеној лабораторији износе најмање 0,5 литара.
				Стаклене боце из става 1. овог члана пуне се у односу на њихову декларисану запремину до висине коју заузима декларисана запремина код оригиналног пуњења.
				Напуњене стаклене боце из става 1. овог члана затварају се плутаним чепом, навојним или крунским затварачем чинећи на тај начин оригинално паковање.
				Шифрирање
				Члан 59.
				Шифрирање се врши лепљењем етикете на стакленим боцама на такав начин да не дође до откривања шифре узорка вина, нарочито водећи рачуна да се шифрирање не обавља у присуству, односно код произвођача вина.
				Подаци на етикети из става 1. овог члана не могу садржати информације о произвођачу вина и називу вина.
				Контролна организација води податке о вези између ознаке узорка вина и шифрираних података везаних за тај узорак.
				Обезбеђивање узорака
				Члан 60.
				Примерци узорака вина затварају се и печате, лепе налепницама или пломбирају на начин који онемогућава измену садржаја узорка или скидање етикете без оштећења печата, односно оштећења налепнице. 
				Манипулација и чување узорака вина врши се на начин који гарантује очување квалитета до лабораторијске анализе квалитета и сензорног оцењивања узорка вина у било којој фази контроле и постконтроле.
				Достављање узорака овлашћеној лабораторији
				Члан 61.
				Стручно лице за контролу доставља шифриране узорке вина овлашћеној лабораторији најкасније пет дана од дана узорковања.
				Поступак овлашћене лабораторије
				Члан 62.
				Овлашћена лабораторија после преузимања примерака узорака вина врши лабораторијску анализу и организовање сензорног оцењивања у року од 10 дана од дана преузимања примерака узорака вина. 
				Лабораторијска анализа из става 1. овог члана обухвата физичко-хемијску анализу, а по потреби и микробиолошку анализу.
				Физичко-хемијска анализа из става 2. овог члана обухвата анализу општих обавезних параметара квалитета за одређену врсту вина, и то: укупне и стварне алкохолне јачине, укупног шећера израженог као фруктоза и глукоза укључујући сахарозу у случају полупенушавог и пенушавог вина, укупне киселости, испарљивих киселина, укупног сумпор-диоксида, угљен-диоксида код полупенушавих и пенушавих вина израженог као притисак у барима на 20 ºC, релативне густине, pH, укупног екстракта, екстракта без шећера, односно других параметара значајних за оцену усаглашености са битним параметрима квалитета из елабората. 
				Сензорним оцењивањем из става 1. овог члана врши се визуелно, олфакторно и густативно испитивање, односно оцењивање вина, при чему Комисија за сензорно оцењивање вина са географским пореклом, поред утврђивања општих параметара сензорног оцењивања и утврђивања карактеристика дате сорте винове лозе, врши и утврђивање да ли дато вино има квалитет и карактеристике које одговарају датом типу вина ознаке географског порекла којој припада.
				Начин чувања примљених примерака узорака вина треба да буде такав да обезбеђује очување квалитета и сензорних карактеристика узорака (у фрижидеру за вина, одговарајућим хладним подрумским просторијама у којима не постоји могућност варирања температуре, контаминације хемикалијама и слично).
				Лабораторијска анализа и сензорно оцењивање врши се под шифрама, односно на начин који гарантује заштиту шифрираних података, а извештај о лабораторијској анализи и сензорном оцењивању доставља се контролној организацији у року од три дана од дана сензорног оцењивања.
				Лабораторијска анализа и сензорно предоцењивање који се врше на захтев произвођача вина обављају се у складу са ст. 1–6. овог члана.
				Поступак отварања шифри 
				Члан 63.
				Стручно лице за контролу на извештају овлашћене лабораторије о лабораторијској анализи и сензорном оцењивању из члана 62. став 6. овог правилника врши отварање шифри уписивањем назива произвођача вина и назив вина, ознаке географског порекла и типа вина из елабората за установљене ознаке географског порекла, године бербе и сорте, као и оверавање веродостојности уписаних података.
				Стручно лице за контролу упоређује податке из извештаја из става 1. овог члана са подацима из елабората и у складу са законом којим се уређује вино утврђује да ли су испуњени услови у погледу квалитета и сензорних карактеристика вина за дату ознаку и о томе сачињава записник.
				Стручно лице за контролу, после отварања шифри, доставља произвођачу вина документацију везану за сензорно предоцењивање са захтевом да се произвођач вина изјасни када ће се извршити крајње сензорно оцењивање вина у складу са овим правилником.
				Поступак поновне анализе
				Члан 64.
				Ако одређено вино не испуњава услове у погледу неког параметра квалитета, односно сензорне оцене, лице из члана 8. став 1. тачка 3) овог правилника процењује да ли постоји основ за поновно вршење анализе, и то у следећим случајевима: одређени параметри квалитета или сензорне оцене су близу граничне вредности, примерак узорка вина је током манипулације и чувања изгубио квалитетне и сензорне карактеристике, постоји могућност да се десила већа аналитичка грешка или су постојале велике разлике приликом сензорног оцењивања и уколико оцени да постоји оправдан основ, писмено обавештава произвођача вина о томе са захтевом да произвођач у року од 15 дана писмено обавести контролну организацију да ли захтева поновну анализу и начин на који ће се извршити.
				По захтеву произвођача за вино из става 1. овог члана, стручно лице за контролу узима примерак узорка вина од произвођача вина, шифрира га и доставља овлашћеној лабораторији у складу са овим правилником.
				Контролна организација после пријема извештаја овлашћене лабораторије о поновној лабораторијској анализи и сензорном оцењивању поступа у складу са чланом 65. овог правилника. 
				Израда докумената
				Члан 65.
				После извршене контроле производње вина, узимајући у обзир трајање минималног одлежавања вина (у судовима и у боци) које је дефинисано у елаборату, лице из члана 8. став 1. тачка 3) овог правилника сачињава и потписује документа о испуњености услова за коришћење ознака и стављање одређених количина вина са географским пореклом из дате године бербе у промет у складу са законом којим се уређује вино и доставља га Министарству у року од седам дана од дана пријема извештаја овлашћене лабораторије о лабораторијској анализи и сензорном оцењивању из члана 62. став 6. овог правилника.
				б) Поступак постконтроле произведеног вина са географским пореклом
				Обављање послова постконтроле
				Члан 66.
				Прва постконтрола произведеног вина са географским пореклом обавља се на основу података који се прибављају из расположивих база података и евиденција које се воде у складу са законом којим се уређује вино истеком рока од две године од дана достављања докумената из члана 65. овог правилника произвођачу вина ако произвођач вина није напунио целокупну количину вина у оригинално пуњење, односно паковање, односно није ставио у промет.
				У поступку постконтроле произведеног вина са географским пореклом из става 1. овог члана врши се утврђивање примене енолошких поступака и средстава који треба да буду у складу са елаборатом, утврђивање преостале количине вина са географским пореклом, узорковање, као и организовање послова везаних за утврђивање квалитета и сензорно оцењивање вина у складу са овим правилником. 
				У оквиру поступка постконтроле произведеног вина са географским пореклом, на захтев Министарства, контролна организација која обавља контролу производње вина прати и анализира декларисање, односно означавање вина у винарији и прати коришћење установљених ознака и географских појмова.
				Поступак постконтроле произведеног вина са географским пореклом из става 2. овог члана обавља се сваке друге године све док се целокупна количина вина са географским пореклом не стави у промет, а подаци о обављеним пословима у поступку постконтроле у последњих шест месеци достављају се контролној организацији која обавља послове везане за географско порекло у складу са чланом 20. овог правилника.
				Постконтрола вина са географским пореклом у складу са ставом 2. овог члана обавља се и на основу захтева произвођача вина када процени да за тим постоји потреба.
				Испуњеност услова за коришћење ознака географског порекла у поступку постконтроле
				Члан 67.
				Ако се приликом вршења постконтроле из члана 66. овог правилника утврди да су примењивани енолошки поступци и средства у складу са елаборатом и ако су подаци из извештаја овлашћене лабораторије о лабораторијској анализи и сензорном оцењивању из члана 62. став 6. овог правилника одговарајући, односно приближни подацима из ранијег извештаја овлашћене лабораторије о лабораторијској анализи и сензорном оцењивању из члана 62. став 6. овог правилника (у складу са променама параметара квалитета које су могуће током датог временског периода) тако да основни квалитет, односно карактеристике вина за дату ознаку нису суштински измењене, а који су добијени при коначном утврђивању испуњености услова коришћења ознака за дато вино, контролна организација која обавља контролу производње вина доставља податке да су за дато вино и даље испуњени услови за коришћење ознака Министарству.
				Ако се приликом вршења постконтроле из члана 66. овог правилника утврди да примењивани енолошки поступци и средства нису у складу са елаборатом и ако су подаци из извештаја овлашћене лабораторије о лабораторијској анализи и сензорном оцењивању из члана 62. став 6. овог правилника неодговарајући, односно нису приближни подацима из ранијег извештаја овлашћене лабораторије о лабораторијској анализи и сензорном оцењивању из члана 62. став 6. овог правилника, који су добијени при коначном утврђивању испуњености услова коришћења ознака за дато вино, односно уколико су основни квалитет, односно карактеристике вина специфичне за дату ознаку суштински измењене, као и ако су примењивани енолошки поступци и енолошка средства која нису дефинисана елаборатом за ознаку којој припада то вино, контролна организација која обавља контролу производње вина доставља податке о неиспуњености услова за коришћење ознака Министарству. 
				в) Припремни и пратећи послови
				Обављање припремних и пратећих послова
				Члан 68.
				Контролна организација, у поступку обављања контроле производње вина, врши следеће припремне и пратеће послове:
				1) чување, складиштење и манипулацију узорака вина до њиховог достављања овлашћеној лабораторији у складу са овим правилником;
				2) обављање послова везаних за обогаћивање, докисељавање, откисељавање и дослађивање код вина са географским пореклом и давања стручног налаза о оправданости вршења ових енолошких поступака;
				3) вођење података о контроли производње вина, израду годишње анализе о производњи вина, односно анализе о произвођачима вина, приносима и квалитету грожђа, квалитету и сензорним оценама и другим карактеристикама вина са географским пореклом;
				4) вођење, уређивање и чување архивске документације о обављеним пословима контроле производње вина, као и вођење тих података у електронској форми.
				VII. ЗАВРШНА ОДРЕДБА 
				Члан 69.
				Овај прaвилник ступа на снагу осмог дана од дана објављивања у „Службеном гласнику Републике Србије”, а примењује се од 1. маја 2017. године, осим одредбе члана 4. тачка 2) овог правилника која се примењује од 1. августа 2020. године. 
				Број 110-00-15/2017-09
				У Београду, 20. марта 2017. године
				Министар, 
				Бранислав Недимовић, с.р.
	

