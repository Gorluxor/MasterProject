



На основу члана 59. тач. 3, 4. и
7, а у вези са чланом 12. став 1. Закона о заштити биља од
болести и штеточина које угрожавају целу земљу (“Службени лист СФРЈ”, бр. 74/89), савезни секретар за пољопривреду издаје





НАРЕДБУ

О
ПРЕДУЗИМАЊУ МЕРА ЗА СПРЕЧАВАЊЕ ШИРЕЊА И ИСКОРЕЊИВАЊА БАКТЕРИЈСКЕ ПЛАМЕЊАЧЕ
ВОЋАКА

„Службени
лист СФРЈ”, број 13 од 22. фебруара 1991.





1. Ради спречавања
ширења и искорењивања бактеријске пламењаче воћака – Erwinia amylovora,
предузеће се следеће мере:

1) републички и
покрајински органи управе надлежни за послове заштите биља организоваће
здравствене прегледе воћних засада и појединачних стабала јабуке, крушке и
дуње, као и других врста које напада овај паразит (мушмула, мушмулица, дивља
мушмула, јапанска мушмула, јапанска дуња, глог, глоговица, оскоруша и
Stranvaesia);

2) држаоци биљних
врста из подтачке 1) ове наредбе дужни су да их прегледају и да ако посумњају у
постојање заразе обавесте надлежни орган друштвено-политичке заједнице, који ће
извршити здравствени преглед и, по потреби, узети узорке за лабораторијску
анализу;

3) ако се посумња у
постојање заразе, узорци се ради идентификације достављају на лабораторијску
анализу једној од следећих научних организација: Институту за заштиту биља
Пољопривредног факултета у Београду, Институту за заштиту биља Пољопривредног
факултета у Новом Саду или Институту за заштиту биља Факултета пољопривредних
знаности у Загребу, који су овлашћени за вршење ових анализа;

4) ако овлашћена
научна организација из подтачке 3) ове наредбе утврди постојање заразе у
одређеном локалитету, надлежни орган у републици, односно покрајини ће:

– наредити вађење и
спаљивање на лицу места свих стабала у засаду ако је зараза утврђена на више од
30% стабала;

– наредити вађење и
спаљивање на лицу места заражених и суседних стабала, као и свих сумњивих
стабала ако је зараза утврђена на мање од 30% стабала у засаду и забранити
попуњавање упражњених места у овим засадима;

– наредити
здравствену контролу засада у току исте и наредне године у којима су предузете
мере уништавања појединачних стабала као и уништавање накнадно откривених
заражених стабала;

– наредити
здравствену контролу засада који су до два километра удаљени од места у коме је
утврђена зараза;

– забранити у
наредне три године подизање нових засада јабука, крушака и дуња, као и других
врста које напада овај паразит на парцелама на којима је зараза утврђена;

– забранити промет и
наредити уништавање садног материјала свих биљних врста које напада овај паразит
и матичних стабала у објекту за производњу садног материјала у коме је утврђена
зараза, као и даљу производњу тог садног материјала, најмање пет година од
године када је зараза последњи пут утврђена.





2. Савезни орган
управе надлежан за послове заштите биља сноси трошкове лабораторијских анализа
које се врше ради утврђивања овог паразита и новчану накнаду до 100,00 динара
за свако искрчено и уништено заражено стабло.

Друге трошкове
уништавања заражених биљака и засада сносе држаоци биља и друштвено-политичке
заједнице на чијој је територији зараза утврђена.





3. Ова наредба ступа
на снагу осмог дана од дана објављивања у „Службеном листу СФРЈ”.





Број
6/0-06-002/001


10.
јануара 1991.
године 

Београд 

Савезни секретар

за пољопривреду

др Стево Мирјанић,
с. р.





