


	
	Zakon


	
	На основу члана 112. став 1. тачка 2. Устава Републике Србије, доносим
	
	УКАЗ
	о проглашењу Закона о потврђивању Споразума између Владе Републике Србије и Владе Руске Федерације 
	о одобрењу државног извозног кредита Влади Републике Србије
	Проглашава се Закон о потврђивању Споразума између Владе Републике Србије и Владе Руске Федерације о одобрењу државног извозног кредита Влади Републике Србије, који је донела Народна скупштина Републике Србије на Првој седници Првог редовног заседања у 2013. години, 15. марта 2013. године.
	
	ПР број 30
	У Београду, 15. марта 2013. године
	Председник Републике,
	
	Томислав Николић, с.р.
	
	ЗАКОН
	о потврђивању Споразума између Владе Републике Србије и Владе Руске Федерације о одобрењу државног извозног кредита Влади Републике Србије
	
	"Службени гласник РС - Међународни уговори", 
	број 3 од 15. марта 2013.
	
	Члан 1.
	Потврђује се Споразум између Владе Републике Србије и Владе Руске Федерације о одобрењу државног извозног кредита Влади Републике Србије, који је потписан 11. јануара 2013. године у Москви, у оригиналу на српском и руском језику.
	Члан 2.
	Текст Споразума између Владе Републике Србије и Владе Руске Федерације о одобрењу државног извозног кредита Влади Републике Србије, у оригиналу на српском језику гласи:
	СПОРАЗУМ
	ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РУСКЕ ФЕДЕРАЦИЈЕ О ОДОБРЕЊУ ДРЖАВНОГ ИЗВОЗНОГ КРЕДИТА ВЛАДИ РЕПУБЛИКЕ СРБИЈЕ
	Влада Републике Србије и Влада Руске Федерације (у даљем тексту: стране),
	ради даљег јачања постојећих пријатељских односа између држава страна и унапређења узајамно корисне сарадње,
	договориле су се о следећем:
	Члан 1.Износ и сврха кредита
	1. Руска страна одобриће српској страни државни извозни кредит у износу до 800 милиона USD за финансирање 85 процената вредности сваког уговора о испоруци робе, обављању радова и пружању услуга у области железнице на територији Републике Србије између српских и руских овлашћених компанија, прихваћеног у складу са чланом 8. овог споразума (у даљем тексту: кредит, односно уговор).
	2. Авансна плаћања износиће 15 процената вредности сваког уговора и српске овлашћене компаније уплаћиваће их у корист руских овлашћених компанија у конвертибилној валути.
	Члан 2.Коришћење кредита
	1. Српска страна ће искористити кредит у периоду од пет година, почев од године ступања на снагу овог споразума. 
	
	У случају потребе, стране ће размотрити могућност продужетка периода расположивости кредита. 
	
	2. Роба и услуге које се увозе на територију Републике Србије и набављају на њој, у оквиру реализације уговора, ослобађају се од плаћања пореза на додату вредност, царинa и других дажбина на територији Републике Србије. 
	
	3. Приликом обрачуна за испоручену робу, обављене радове и извршене услуге из средстава кредита користиће се акредитивни облик обрачуна.
	4. Датум коришћења сваког износа кредита је:
	приликом испорука робе – датум коносмана, товарног листа у авионском саобраћају или других докумената којима се потврђује испорука робе предвиђених условима уговора;
	приликом обављања радова и пружања услуга - датум документа о примопредаји обављених радова, пружених услуга или датум других докумената којима се потврђује обављање радова, пружање услуга предвиђених условима уговора.
	5. Након истека периода расположивости кредита српска страна у року од 30 календарских дана уплаћује руској страни провизију за давање кредита у висини од једног процента износа кредита који не искористи српска страна. Наведено плаћање обавља се у USD и не подлеже повраћају од стране руске стране.
	Члан 3.Измиривање кредита
	Износ кредита у USD искоришћен током сваке календарске године консолидује се према стању на дан 31. децембра одговарајуће календарске године и српска страна га измирује у 40 једнаких кварталних рата 30. марта, 30. јуна, 30. септембра и 30. децембра сваке године, при чему ће прво плаћање за измирење сваког консолидованог износа кредита бити извршено кроз четири године после сваке консолидације.
	Члан 4.Камате на кредит
	1. Српска страна руској страни плаћа камату на коришћење кредита по стопи од 4,1 процента годишње.
	2. Камате на коришћење кредита зарачунавају се на дневној основи, почев од датума коришћења сваког дела кредита и српска страна их плаћа 30. марта, 30. јуна, 30. септембра и 30. децембра сваке године, при чему ће последње плаћање камата бити извршено истовремено с последњим плаћањем у сврху измирења главнице дуга.
	3. Камате се зарачунавају полазећи од фактичког броја дана који су протекли у 360-дневној години (база 365/360).
	Члан 5.Доспели дуг 
	1. У случају да било које плаћање у сврху измирења главнице дуга и (или) камате по овом споразуму не буде извршено у утврђеном року у складу са чл. 3. и 4. овог споразума, такав дуг проглашаваће се доспелим (у даљем тексту: доспели дуг) и на њега ће се зарачунавати камата по стопи од 6,1 процента годишње (у даљем тексту: камата на доспели дуг) од датума настанка доспелог дуга и закључно с датумом његовог измирења у потпуности.
	2. У случају кашњења плаћања, у сврху измирења главнице дуга и (или) камате која подлеже измирењу у складу с овим споразумом, више од 30 календарских дана, руска страна има право да српској страни обустави коришћење кредита. 
	
	3. У случају да доспели дуг није измирен након истека 180 календарских дана, почев од датума његовог доспећа, руска страна има право да прогласи комплетан износ неизмиреног дуга, укључујући и главницу дуга, зарачунате камате на кредит и камату на доспели дуг, доспелим (у даљем тексту: консолидовани дуг), о чему ће у писаном облику обавестити српску страну.
	4. На консолидовани дуг зарачунаваће се камата по стопи из става 1. овог члана, почев од дана када га руска страна прогласи доспелим, закључно с датумом када га српска страна у потпуности измири (у даљем тексту: камата на консолидовани дуг).
	5. Камата на доспели дуг и камата на консолидовани дуг се зарачунавају полазећи од фактичког броја дана који су протекли у 360-дневној години (база 365/360).
	Члан 6. Распоређивање и начин обављања плаћања
	1. Сва плаћања српске стране у корист руске стране у складу са овим споразумом вршиће се у USD.
	2. Сви износи које је српска страна дужна да исплати у складу са овим споразумом неће се оптерећивати никаквим порезима и исплаћиваће се без било каквих ограничења, одбитака, изузећа или компензационих умањења.
	3. Све исплате српске стране на основу овог споразума у корист руске стране распоређују се према следећем редоследу:
	за плаћање камате на консолидовани дуг;
	за измиривање консолидованог дуга;
	за плаћање камате на доспели дуг;
	за измиривање доспелог дуга; 
	за плаћање камата на кредит;
	за измиривање главнице дуга.
	Члан 7.Овлашћене банке
	1. Народна банка Србије и Државна корпорација „Банка за развој и спољноекономску делатност (Вњешекономбанк)” (у даљем тексту: Вњешекономбанк) су овлашћене банке српске стране, односно руске стране у сврху евиденције коришћења, измиривања и сервисирања кредита (у даљем тексту: овлашћене банке страна). Сва плаћања по овом споразуму српска страна обављаће у корист руске стране у складу са инструкцијама за плаћање Вњешекономбанке. 
	
	2. Овлашћене банке страна ће најкасније 60 календарских дана од дана ступања на снагу овог споразума закључити споразум о техничком начину евиденције и обрачуна на основу овог споразума. Овлашћене банке страна предузеће све мере које зависе од њих ради потпуног и благовременог обављања евиденције и обрачуна на основу овог споразума.
	Члан 8.Прихватање уговора 
	1. Српске и руске овлашћене компаније међусобно закључују уговоре у којима ће одредити обиме, рокове и цене испорука робе, обављања радова и пружања услуга у оквиру реализације овог споразума. Уговори се прихватају за финансирање након што их одобре Министарство финансија и привреде Републике Србије и Министарство финансија Руске Федерације.
	2. Захтеви Министарства финансија и привреде Републике Србије за прихватање финансирања уговора сачињени према обрасцу сагласно Прилогу 1. упућују се Министарству финансија Руске Федерације.
	3. Потврде Министарства финансија Руске Федерације о прихватању финансирања уговора, сачињене према обрасцу сагласно Прилогу 2, или одбијања прихватања финансирања уговора наведеног министарства, сачињена према обрасцу сагласно Прилогу 3, упућују се Министарству финансија и привреде Републике Србије у року од 45 дана.
	4. Српске и руске овлашћене компаније врше измене уговора у делу вредности уговора и рокова испорука робе, обављања радова и пружања услуга на основу усаглашавања у писаном облику с Министарством финансија и привреде Републике Србије и Министарством финансија Руске Федерације. 
	
	Члан 9.Овлашћени органи страна
	Овлашћени органи страна којима се поверава реализација одредаба овог споразума су:
	са српске стране – Министарство финансија и привреде Републике Србије и Министарство саобраћаја Републике Србије; 
	
	с руске стране – Министарство финансија Руске Федерације и Министарство економског развоја Руске Федерације.
	Члан 10.Начин решавања спорова
	1. Сви спорови и разлике између страна у вези с применом и тумачењем овог споразума решаваће се путем консултација и преговора између страна.
	2. Спорна питања која могу настати између српских и руских овлашћених компанија у процесу испуњења уговорних обавеза у оквиру реализације овог споразума решавају се непосредно између уговорних страна у складу са условима и процедурама који су предвиђени уговорима.
	Члан 11.Прилози
	Прилози 1–3. овог споразума чине његов саставни део.
	Члан 12.Ступање на снагу
	Овај споразум ступа на снагу од датума пријема последњег писаног обавештења о томе да су стране обавиле унутрашње државне процедуре неопходне за његово ступање на снагу и важиће до момента док стране не испуне све обавезе које проистичу из овог споразума. 
	
	Сачињено у Москви, 11. јануара 2013. године у два примерка, сваки на српском језику и руском језику, при чему оба текста имају подједнаку важност.
	
	
		
			
				
				ЗА ВЛАДУ
				РЕПУБЛИКЕ СРБИЈЕ 
				Млађан Динкић, с.р.
				
				ЗА ВЛАДУ
				РУСКЕ ФЕДEРАЦИЈЕ 
				Антон Германович Силуанов, с.р.
			
		
	
	
	Прилог 1.
	уз Споразум између Владе Републике Србије и
	Владе Руске Федерације о одобрењу 
	државног извозног кредита 
	Влади Републике Србије
	Министарство финансија
	Руске Федерације
	ЗАХТЕВ
	за прихватање финансирања уговора 
	Овим Министарство финансија и привреде Републике Србије, у име Владе Републике Србије, предлаже да уговор од _________, број_________, између (пун назив, седиште српске овлашћене компаније) и (пун назив, седиште руске овлашћене компаније) на износ од ____________USD, буде предмет финансирања у складу са Споразумом између Владе Републике Србије и Владе Руске Федерације о одобрењу државног извозног кредита Влади Републике Србије од 11. јануара 2013. године и да се важење одредаба овог споразума односи на наведени уговор.
	Молимо да потврдите сагласност руске стране да прихвати финансирање поменутог уговора у складу с наведеним споразумом. 
	
	Датум
	За Министарство финансија и привреде 
	Републике Србије
	Прилог 2.
	уз Споразум између Владе Републике Србије и
	Владе Руске Федерације о одобрењу 
	државног извозног кредита 
	Влади Републике Србије
	Министарство финансија и привреде
	Републике Србије
	Потврда
	о прихватању финансирања уговора
	Позивајући се на Захтев за прихватање финансирања уговора од _________20__. године број ____________ Министарства финансија и привреде Републике Србије, у име Владе Републике Србије, Министарство финансија Руске Федерације, у име Владе Руске Федерације, овим потврђује да је финансирање уговора од _________, број______, између (пун назив, седиште руске овлашћене компаније) и (пун назив, седиште српске овлашћене компаније) на износ од ____________USD, прихваћено у складу са Споразумом између Владе Републике Србије и Владе Руске Федерације о одобрењу државног извозног кредита Влади Републике Србије од 11. јануара 2013. године и да се важење одредаба овог споразума односи на наведени уговор.
	Датум
	За Министарство финансија
	Руске Федерације
	Прилог 3.
	уз Споразум између Владе Републике Србије и
	Владе Руске Федерације о одобрењу 
	државног извозног кредита 
	Влади Републике Србије
	Министарство финансија и привреде
	Републике Србије
	Одбијање 
	прихватања финансирања уговора
	Позивајући се на Захтев за прихватање финансирања уговора од _________20__. године, број _____ Министарства финансија и привреде Републике Србије, у име Владе Републике Србије, Министарство финансија Руске Федерације, у име Владе Руске Федерације, овим обавештава да се због (разлог одбијања) финансирање уговора од _____, број______, између (пун назив, седиште српске овлашћене компаније) и (пун назив, седиште руске овлашћене компаније) на износ од ____________USD, одбија у складу са Споразумом између Владе Републике Србије и Владе Руске Федерације о одобрењу државног извозног кредита Влади Републике Србије од 11. јануара 2013. године.
	Датум
	За Министарство финансија
	Руске Федерације
	Члан 3.
	Овај закон ступа на снагу осмог дана од дана објављивања у „Службеном гласнику Републике Србије – Међународни уговори”. 
	

