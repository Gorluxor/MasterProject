
Редакцијски пречишћен текст
 

На основу члана 15. став 2. и члана 47. став 5. Закона о социјалној заштити и обезбеђивању социјалне сигурности грађана ("Службени гласник Републике Србије", бр. 36/91 и 33/93),
Министар за рад, борачка и социјална питања односи

ПРАВИЛНИК 
о учешћу сродника у издржавању корисника права у социјалној заштити
"Службени гласник РС", бр. 36 од 21. маја 1993, 88 од 1. новембра 1993, 20 од 1. марта 1994, 35 од 30. јула 1997, 61 од 25. октобра 2001, 99 од 31. августа 2004, 10 од 3. фебруара 2006. 

Члан 1.
Овим правилником утврђују се критеријуми и мерила за одређивање учешћа лица која су као сродници, према прописима о браку и породиним односима, обвезници издржавања (у даљем тексту: обвезник издржавања) у издржавању лица неспособног за рад, у трошковима смештаја корисника у установи социјалне заштите или у другој породици као и за одређивање средстава за личне потребе лица која користе смештај. 

Члан 2.
Основица за одређивање учешћа обвезника издржавања у издржавању лица неспособног за рад је део прихода обвезника издржавања који преостане по умањењу његових укупних прихода за износ средстава потребних за његово издржавање и за издржавање чланова породице у којој живи. 
Приходи обвезника издржавања су приходи остварени у у претходна три месеца у смислу чл. 16. до* 19. Закона о социјалној заштити и обезбеђивању социјалне сигурности грађана (у даљем тексту: Закон). 

*Службени гласник РС, број 99/2004

Члан 3.
Издржаваним члановима породице обвезника издржавања сматрају се они чланови породице према којима постоји сродничка обавеза издржавања у смислу прописа о браку и породичним односима и који немају сопствене приходе или су им ти приходи мањи од минималног нивоа социјалне сигурности** који се, у складу са чланом 11. Закона,* обезбеђује за појединца. 
Средства потребна за издржавање обвезника издржавања, односно за сваког издржаваног члана из става 1. овог члана утврђују се у висини минималног нивоа социјалне сигурности,** који се у складу са чланом 11. Закона* обезбеђује за појединца. 

*Службени гласник РС, број 35/1997
**Службени гласник РС, број 99/2004

Члан 4.
Средства којима обвезник издржавања учествује у издржавању лица неспособног за рад одређују се у износу од 50% од основице из члана 2, овог правилника. 
Износ средстава утврђен на начин из става 1. овог члана не може бити већи од минималног нивоа социјалне сигурности** који се, у складу са чланом 11. Закона,* обезбеђује за појединца односно породицу. 
Износ средстава утврђен на начин из ст. 1. и 2. овог члана усклађује се сваког месеца са индексом трошкова живота.** 

*Службени гласник РС, број 35/1997
**Службени гласник РС, број 99/2004

Члан 5.
Обвезник издржавања учествује у трошковима смештаја корисника у установи социјалне заштите или у другој породици средствима утврђеним према мерилима и критеријумима за одређивање учешћа обвезника издржавања у издржавању лица неспособног за рад. 
Износ средстава утврђен на начин из става 1. овог члана не може бити већи од цене смештаја корисника увећане за износ средстава за личне потребе. 
Износ средстава утврђен на начин из ст. 1. и 2. овог члана усклађује се на начин утврђен у члану 4. став 3. овог правилника. 

Члан 6.
Уплату средстава за издржавање лица неспособног за рад, обвезник издржавања врши том лицу непосредно или поштом по пријему обавештења центра за социјални рад о висини уплате за претходни месец. 
Уплата средстава за корисника смештеног у установи социјалне заштите или у другој породици врши се за претходни месец, на основу достављене уплатнице центра за социјални рад. 

Члан 7.
Висина учешћа обвезника издржавања у издржавању лица неспособног за рад и у трошковима смештаја корисника у установи социјалне заштите, односно у другој породици преиспитује се: 
1) за обвезнике који остварују приходе и примања у месечним износима –* шестомесечно,*** на основу прихода остварених у претходна три месеца;** 
2) за остале обвезнике до 31. маја текуће године.* 

*Службени гласник РС, број 88/1993
**Службени гласник РС, број 99/2004
***Службени гласник РС, број 10/2006

Члан 8.
Кориснику без прихода који је смештен у установу социјалне заштите, односно у другу породицу, осим кориснику тешко ментално ометеном у развоју и детету до седме године старости, обезбеђују се средства за личне потребе у процентуалном износу од просечне зараде остварене* по запосленом у Републици** у претходном месецу, и то:* 
1)* 5,5%** за децу и омладину, 
2)* 3,5%** за одрасла лица.* 
Корисницима који у смештају учествују личним средствима, обавеза учешћа умањује се за износ утврђен у ставу 1. тачка 1)* овог члана. 

*Службени гласник РС, број 35/1997
**Службени гласник РС, број 61/2001

Члан 9.
Ступањем на снагу овог правилника престаје да важи Правилник о учешћу сродника у издржавању корисника права у социјалној заштити („Службени гласник Републике Србије”, број 18/92). 

Члан 10.
Овај правилник ступа на снагу наредног дана од дана објављивања у „Службеном гласнику Републике Србије”.

Број 110-00-47/93-10
У Београду, 13. маја 1993. године
Министар,
др Јован Радић, с.р.
