


	
	Zakon

	


	
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразума између Владе Републике Србије и Владе Републике Ирака о укидању виза за носиоце дипломатских и службених пасоша
				Проглашава се Закон о потврђивању Споразума између Владе Републике Србије и Владе Републике Ирака о укидању виза за носиоце дипломатских и службених пасоша, који је донела Народна скупштина Републике Србије, на Петој седници Првог редовног заседања у 2017. години, 29. маја 2017. године.
				ПР број 36
				У Београду, 29. маја 2017. године
				Председник Републике,
				Томислав Николић, с.р.
				ЗАКОН
				о потврђивању Споразума између Владе Републике Србије и Владе Републике Ирака о укидању виза за носиоце дипломатских и службених пасоша
				"Службени гласник РС - Међународни уговори", 
				број 4 од 30. маја 2017.
				Члан 1.
				Потврђује се Споразум између Владе Републике Србије и Владе Републике Ирака о укидању виза за носиоце дипломатских и службених пасоша, који је потписан у Београду, 19. јануара 2017. године, у оригиналу на српском, арапском и енглеском језику.
				Члан 2.
				Текст Споразума у оригиналу на српском језику гласи:
				СПОРАЗУМИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РЕПУБЛИКЕ ИРАКА О УКИДАЊУ ВИЗА ЗА НОСИОЦЕДИПЛОМАТСКИХ И СЛУЖБЕНИХ ПАСОША
				Влада Републике Србије и Влада Републике Ирак, (у даљем тексту: Стране),
				У жељи да унапреде билатералне односе у циљу олакшавања путовања грађанима две државе, носиоцима дипломатских и службених пасоша,
				Постигле су следећи Споразум:
				Члан 1.
				Држављани државе две Стране, носиоци дипломатских и службених пасоша ослобађају се обавезе прибављања улазне, транзитне, односно боравишне визе за територију државе друге Стране у периоду до деведесет (90) дана.
				Члан 2.
				Држављани, носиоци дипломатских и службених пасоша било које Стране који су запослени у дипломатској мисији, конзулату или међународним организацијама које се налазе на територији државе обе Стране, као и издржавана лица која су чланови њихове породице и која су носиоци дипломатских, односно службених пасоша имају право уласка и боравка без визе, ако су надлежни органи обе Стране обавештени о томе, дипломатским путем, тридесет (30) дана пре њиховог првог уласка.
				Члан 3.
				Држављани држава обе Стране, који су носиоци дипломатских, односно службених пасоша, могу да уђу и изађу преко сваког званичног граничног прелаза на територији државе друге Стране.
				Члан 4.
				Држављани државе обе Стране, који су носиоци дипломатских, односно службених пасоша, подлежу законима и прописима који се примењују у другој држави, док бораве у тој држави.
				Члан 5.
				Овим споразумом не ограничава се право надлежних органа било које од Страна да не дозволе улазак, транзит или боравак било ком држављанину државе друге Стране, носиоцу дипломатског или службеног пасоша, уколико се ради о особи коју друга Страна сматра непожељном особом (persona non gratа), у вези са чим није потребно давати образложење.
				Члан 6.
				Две Стране размениће, дипломатским путем, узорке својих дипломатских и службених пасоша ради упознавања са подацима који се тичу њихове обраде у року од највише тридесет (30) дана од дана ступања на снагу Споразума.
				Две Стране једна другу обавестиће у случају издавања нових или измена важећих дипломатских и службених пасоша и размениће њихове узорке, дипломатским путем, у року од највише тридесет (30) дана од датума издавања.
				Члан 7.
				Све разлике у тумачењу или примени овог споразума решавају се дипломатским путем.
				Члан 8.
				Стране могу привремено обуставити примену овог споразума, потпуно или делимично, из разлога који се односе на јавни ред.
				Обустава Споразума ступа на снагу у року од двадесет четири (24) сата након што друга Страна прими обавештење о томе, дипломатским путем.
				Стране се узајамно обавештавају о престанку важења обуставе у року од двадесет четири (24) сата, дипломатским путем.
				Члан 9.
				Свака измена или допуна овог споразума врши се уз сагласност Страна и ступа на снагу, у складу са чланом 11. овог споразума.
				Члан 10.
				Споразум се закључује на период од пет (5) година и аутоматски се продужава на периоде од пет (5) година осим ако било која Страна не обавести другу Страну, писмено, дипломатским путем, о својој намери да раскине Споразум шест (6) месеци пре његовог истека. 
				Члан 11.
				Овај споразум ступа на снагу тридесет (30) дана од датума последњег обавештења којим се Стране, дипломатским путем, обавештавају о окончању унутрашњих законских процедура неопходних за његово ступање на снагу.
				Сачињено и потписано у Београду, на дан 19. јануара 2017. године, што одговара 21. дану Рабин Ал тани 1438. године, у два оригинала на српском, арапском и енглеском језику, при чему су сви текстови једнако веродостојни. У случају разлика меродаван је текст на енглеском језику.
				
					
						
							
								За ВладуРепублике Србије
								Ивица Дачић, с.р.
							
							
								За ВладуРепублике Ирака
								др Ибрахим Ал – Џаафари, с.р.
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

