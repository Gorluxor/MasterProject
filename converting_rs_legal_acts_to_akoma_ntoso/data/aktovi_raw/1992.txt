


	
	Zakon

	


	
			На основу члана 112. став 1. тачка 2. Устава Републике Србије, доносим
			УКАЗ
			о проглашењу Закона о потврђивању Споразума о сарадњи у области туризма између Владе Републике Србије и Савета министара Републике Албаније
			Проглашава се Закон о потврђивању Споразума о сарадњи у области туризма између Владе Републике Србије и Савета министара Републике Албаније, који је донела Народна скупштина Републике Србије, на седници Десетог ванредног заседања у Једанаестом сазиву, 25. септембра 2018. године.
			ПР број 110
			У Београду, 26. септембра 2018. године
			Председник Републике,
			Александар Вучић, с.р.
			ЗАКОН
			о потврђивању Споразума о сарадњи у области туризма између Владе Републике Србије и Савета министара Републике Албаније
			"Службени гласник РС - Међународни уговори", број 
			12 од 27. септембра 2018.
			Члан 1.
			Потврђује се Споразум о сарадњи у области туризма између Владе Републике Србије и Савета министара Републике Албаније, сачињен у Београду, 15. маја 2018. године, у оригиналу на српском, албанском и енглеском језику. 
			Члан 2.
			Текст Споразума о сарадњи у области туризма између Владе Републике Србије и Савета министара Републике Албаније у оригиналу на српском језику гласи:
			СПОРАЗУМО САРАДЊИ У ОБЛАСТИ ТУРИЗМА ИЗМЕЂУ ВЛАДЕ РЕПУБЛИКЕ СРБИЈЕ И САВЕТА МИНИСТАРА РЕПУБЛИКЕ АЛБАНИЈЕ
			Влада Републике Србије и Савет министара Републике Албаније (у даљем тексту: Стране), 
			у заједничком интересу за развој сарадње у области туризма између две државе,
			ценећи улогу дијалога и консултација на разним нивоима између држава Страна о питањима од обостраног интереса,
			признајући обострани интерес за дефинисање адекватног и дугорочног правног оквира за сарадњу у области туризма, 
			споразумеле су се о следећем:
			Члан 1.
			Стране ће, у складу са унутрашњим законодавством и у оквиру могућности, развијати и подржавати међусобну сарадњу надлежних државних органа, организација, удружења и других адекватних институција обе државе у области туризма и у том циљу доносити одговарајуће мере.
			Стране ће унапређивати међусобну туристичку размену и подстицати туристичка путовања из трећих држава.
			Члан 2.
			Стране ће подстицати међусобну размену статистичких података у области туризма и информација, образовних програма, програма стручног усавршавања кадрова, као и студија и истраживачких пројеката у области туризма.
			Стране ће, у складу са унутрашњим законодавством и у оквиру овлашћења, унапређивати сарадњу између надлежних органа и институција у области стручног усавршавања кадрова у туризму и у размени туристичких стручњака.
			Члан 3.
			Стране ће подстицати размену промотивног материјала у области сарадње у туризму, поводом наступа на догађајима туристичког карактера у обе државе. 
			Члан 4.
			Стране ће подстицати и подржавати организовање студијских путовања за представнике медија и туристичких стручњака.
			Стране ће, у складу са унутрашњим законодавством, на реципрочној основи подстицати организовање изложби, манифестација, презентацију туристичких филмова у циљу представљања туристичке понуде.
			Члан 5.
			Стране ће посветити посебну пажњу развоју и унапређењу квалитета туристичке понуде и размени информација у циљу креирања и реализације пројеката од заједничког интереса. 
			Стране ће подстицати организовање сусрета пословних субјеката и стручњака из области туризма, у циљу обезбеђивања могућности за презентовање информација, статистичких података, документације и размене стручних искустава у области туризма.
			Члан 6.
			Стране ће координирати сарадњу у области туризма у складу са препорукама Светске туристичке организације и других међународних организација.
			Стране ће се међусобно информисати о свим међународним документима у области туризма, који би могли бити од интереса за сарадњу.
			Члан 7.
			Стране ће, у складу са унутрашњим законодавством, подстицати оснивање националних туристичких информативних центара на територији државе друге Стране и пружати помоћ у стварању одговарајућих услова за њихову организацију и обављање делатности.
			Члан 8.
			Стране су се споразумеле да ће основати заједничку Комисију за туризам, састављену од једнаког броја представника држава Страна, у циљу остварења циљева овог споразума. 
			Комисија за туризам састајаће се најмање једном годишње, наизменично у свакој од држава Страна.
			Комисија за туризам се првенствено:
			– стара о спровођењу овог споразума,
			– прати и анализира резултате сарадње у протеклом периоду,
			– обезбеђује размену информација у вези са променом прописа у свакој од Страна, који су повезани са туризмом и обављањем туристичке делатности,
			– предлаже конкретне активности и друге облике међусобне сарадње за наредни период.
			Члан 9.
			Кад год је потребно, Стране могу закључити протоколе за примену овог споразума.
			Члан 10.
			Овај споразум ступа на снагу на дан пријема последњег обавештења, којим Стране обавештавају једна другу да су испуњени услови које њихово законодавство предвиђа за ступање на снагу овог споразума.
			Овај споразум закључује се за период од пет (5) година. Његово важење аутоматски се обнавља за наредне периоде од пет (5) година, осим ако једна од Страна, у писаном облику, не обавести другу Страну у року од шест месеци, о својој намери да раскине Споразум пре истека његове важности.
			Обавештење једне Стране о раскиду овог споразума неће утицати на спровођење програма и пројеката договорених у време важења овог споразума, ако се Стране другачије не договоре.
			Овај споразум може бити измењен уз обострану сагласност Страна у писаној форми и у складу са ставом 1. овог члана.
			Ступањем на снагу овог споразума престаје да важи Споразум о сарадњи у области туризма између Савета министара Србије и Црне Горе и Савета министара Републике Албаније, који је потписан у Тирани, 22. децембра 2004. године и ступио на снагу 28. децембра 2005. године.
			Овај споразум је сачињен у Београду, 15. маја 2018. године, у два оригинална примерка сваки на српском, албанском и енглеском језику, при чему сваки текст има једнаку важност.
			У случају разлика у тумачењу одредаба овог споразума, меродаван је текст на енглеском језику.
			
				
					
					
				
				
					
						
							За Владу Републике Србије
							Расим Љајић, с.р.
							потпредседник Владе Републике Србије
							министар трговине, туризма и телекомуникација
						
						
							За Савет министара Републике Албаније
							Бленди Клоси, с.р.
							министар туризма и животне средине
						
					
				
			
			Члан 3.
			Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

