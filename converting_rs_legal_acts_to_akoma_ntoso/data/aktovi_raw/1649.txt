



На основу члана 79. став 1. Закона о социјалној заштити и
обезбеђивању социјалне сигурности грађана („Службени гласник РС”, бр. 36/91,
79/91 – др. закон, 33/93, 53/93 – др. закон, 67/93, 67/93 – др. закон, 46/94,
48/94 – др. закон, 52/96, 29/01, 84/04 и 101/05 – др. закон), 

Влада доноси

ОДЛУКУ

о
оснивању Дома за омладину ометену у менталном развоју у Трбуњу 


"Службени гласник РС", број 117 од 30. децембра 2005.





Члан 1.

Оснива се Дом за омладину ометену у менталном развоју у Трбуњу.



Члан 2.

Дом за омладину ометену у менталном развоју у Трбуњу (у даљем тексту: Дом), обавља
делатност обезбеђивања права на смештај и оспособљавање за
самосталан живот омладине ометене у менталном развоју.



Члан 3.

Дом ће пословати под називом: Дом за омладину ометену у менталном
развоју у Трбуњу.

Седиште Дома је у Трбуњу, општина Блаце.



Члан 4.

Дом почиње са радом 1. маја 2006. године.

Дому се за почетак рада из буџета Републике обезбеђују средства од
500.000 динара.



Члан 5.

Управни одбор Дома има пет чланова и чине га представници: два из
реда оснивача, један из локалне самоуправе, један из реда запослених и један из
реда корисника, старалаца или законских заступника корисника.

До конституисања управног одбора из става 1. овог члана, Влада
образује привремени управни одбор који има пет чланова.



Члан 6.

Привремени управни одбор:

1) донеће статут Дома,

2) донеће годишњи програм рада Дома,

3) обављаће друге послове из
надлежности управног одбора.



Члан 7.

До именовања директора Дома, његове послове обављаће вршилац дужности директора Дома, кога ће именовати министар
надлежан за социјална питања.



Члан 8.

Ова одлука ступа на снагу осмог дана од дана објављивања у „Службеном гласнику Републике
Србије”.



05 број 02-8334/2005

У Београду, 29. децембра
2005. године

Влада

Потпредседник,

Мирољуб Лабус, с.р.



