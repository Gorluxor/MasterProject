



На
основу члана 103. Закона о основним правима бораца, војних инвалида и породица
палих бораца (“Службени лист СРЈ”, бр. 24/98 и 29/98), савезни министар за рад,
здравство и оцијалну политику прописује





ПРАВИЛНИК


О
РАДУ ЛЕКАРСКИХ КОМИСИЈА У ПОСТУПКУ ЗА ОСТВАРИВАЊЕ ПРАВА ПО ЗАКОНУ О ОСНОВНИМ
ПРАВИМА БОРАЦА, ВОЈНИХ ИНВАЛИДА И ПОРОДИЦА ПАЛИХ БОРАЦА

„Службени
лист СРЈ”, број 37 од 27. јула 1998.





Члан
1.

Овим правилником
уређује се начин рада лекарских комисија које у поступку решавања о правима по
Закону о основним правима бораца, војних инвалида и породица палих бораца (у
даљем тексту: Закон) дају налаз и мишљење о проценту војног инвалидитета,
оштећењима организма на основу којих се остварује право на ортопедски додатак,
право на додатак за негу и помоћ, право на ортопедска и друга помагала, право
на путничко моторно возило, о чињеници да ли је болест у узрочној вези са
вршењем војне службе, као и о неспособности за привређивање и које дају мишљење
о вероватноћи да је настала промена од утицаја на утврђени процент војног
инвалидитета.



Члан
2. 

Налаз и мишљење на
основу кога надлежни орган утврђује војни инвалидитет, решава о праву на
ортопедски додатак, праву на додатак за негу и помоћ, праву на ортопедска и
друга помагала и праву на путничко моторно возило и на основу кога утврђује
неспособност за привређивање и чињеницу да ли је болест у узрочној вези са
вршењем војне службе дају:

1) надлежном органу
који решава о правима по Закону у првом степену – лекарска комисија из члан 83.
став 1. Закона (у даљем тексту): лекарска комисија у првостепеном поступку);

2) надлежном органу
који решава о правима по Закону у другом степену – лекарска комисија из члана
83. став 2. Закона (у даљем тексту: лекарска комисија у другостепеном
поступку).

Надлежном органу
који решава о правима по Закону у првом степену када решава о захтеву војног
инвалида за утврђивање новог процента војног инвалидитета, мишљење о
вероватноћи да је настала промена од утицаја на утврђени проценат војног
инвалидитета даје посебна лекарска комисија из члана 90. став 4. Закона.



Члан
3.

Налаз и мишљење о
проценту војног инвалидитета лекарске комисије дају на основу Правилника о
утврђивању процента војног инвалидитета („Службени лист СРЈ”, бр.37/98) и према
начелима медицинске науке.



Члан
4.

Налаз и мишљење о
оштећењу организма на основу кога војни инвалиди имају право на ортопедски
додатак, лекарске комисије дају на основу Правилника о оштећењима организма по
основу којих војни инвалид има право на ортопедски додатак и разврставању тих
оштећења у степене („Службени лист СРЈ”, бр. 37/98), а у складу са одредбама
Правилника о утврђивању процента војног инвалидитета („Службени лист СРЈ”, бр.
37/98).



Члан
5.

Налаз и мишљење о
оштећењу организма на основу којих војни инвалиди од I до IV групе имају право
на додатак за негу и помоћ и степену тог додатка у који се војни инвалид
разврстава, лекарске комисије дају на основу Правилника о медицинским
индикацијама за разврставање војних инвалида у степене додатка за негу и помоћ
(„Службени лист СРЈ”, бр. 37/98).



Члан
6.

Налаз и мишљење о
постојању оштећења организма на основу кога војни инвалид I групе има право на
путничко моторно возило, лекарске комисије дају на основу Правилника о
оштећењима организма по основу којих војни инвалид има право на путничко
моторно возило и врсти моторног возила („Службени лист СРЈ”, бр. 37/98).



Члан
7.

Налаз и мишљење о
потреби војног инвалида за ортопедским и другим помагалима лекарске комисије
дају на основу прописа којим се уређују медицинске индикације на основу којих
војни инвалид има право на ортопедска и друга помагала, врсти и роковима
трајања помагала и начину остваривања тог права.



Члан
8. 

Налаз и мишљење о
неспособности за привређивање чланова породице (чл. 30. и 36. Закона) лекарске
комисије дају према начелима медицинске науке, узимајући у обзир занимање и
године живота прегледаног лица и друге околности од значаја за доношење
правилног решења.



Члан
9.

Лекарске комисије
дају налаз и мишљење само кад раде у пуном саставу, већином гласова својих
чланова.

Члан лекарске комисије
који се не слаже са мишљењем већине даје издвојено мишљење са образложењем.



Члан
10.

Лекарске комисије
дају свој налаз и мишљење на обрасцима бр. 1. 2. и 3. у три примерка, који су
одштампани уз овај правилник и чине његов саставни део.

Налаз и мишљење
лекарских комисија треба да буде потпун, јасан и довољно образложен и да садржи
све чињенице и околности које су са медицинског становишта од значаја за
доношење правилног решења.

Образложење лекарске
комисије ће се сматрати потпуним ако је у њему наведено да је у питању лакши,
средњи, изражени, тежи или најтежи облик, односно степен оштећења и сл., уз
навођење одговарајуће одредбе Правилника о утврђивању процента војног
инвалидитета.



Члан
11.

Лекарска комисија у
првостепеном поступку даје налаз и мишљењее на захтев надлежног органа који
решава о правима по Закону у првом степену, а лекарска комисија у другостепеном
поступку – на захтев надлежног органа који решава о правима по Закону у другом
степену.

По захтеву из става
1. овог члана лекарска комисија је дужна да се, у налазу и мишљењу, изјасни о
чињеницама и околностима наведеним у захтеву имајући у виду и документацију
приложену списима предмета лица о чијем се праву решава, који се достављају уз
захтев.



Члан
12.

Посебна лекарска
комисија даје мишљење о вероватноћи да је настала промена од утицаја на
утврђени процент војног инвалидитета на захтев надлежног органа који решава о
правима по Закону у првом степену, уз који се достављају и списи предмета лица
које је поднело захев за утврђивање новог процента војног инвалидитета.



Члан
13.

Лекарска комисија у
првостепеном поступку даје налаз и мишљење у смислу чл. 3. до 7. овог
правилника на основу непосредног прегледа лица за које се утврђује процент
војног инвалидитета, оштећење организма на основу кога има право на ортопедски
додатак или додатак за негу и помоћ и степен тих додатака, односно право на
путничко моторно возило, и код кога се утврђује неспособност за привређивање,
као и на основу медицинске и друге документације која је од утицаја за
утврђивање тих чињеница.



Члан
14.

Лекарска комисија у
другостепеном поступку даје налаз и мишљење, по правилу, на основу непосредног
прегледа лица из члана 12. овог правилника и на основу медицинске и друге
документације прибављене у првостепеном поступку. Та комисија може налаз и
мишљење дати и без непосредног прегледа лица ако нађе да такав преглед није
потребан.

О оштећењу организма
на основу кога војни инвалиди од I до IV групе имају право на додатак за негу и
помоћ и степену тог додатка лекарска комисија у другостепеном поступку даје
налаз и мишљење по извршеном прегледу војног инвалида.

Ако лекарска
комисија у другостепеном поступку нађе да је документација лекарске комисије у
првостепеном поступку непотпуна, извршиће непосредно допуну медицинске
документације.



Члан
15.

Посебна лекарска
комисија даје мишљење о вероватноћи да је наступила промена од утицаја на
утврђени процент војног инвалидитета на основу мишљења лекара–специјалисте,
које војни инвалид подноси уз захтев за утврђивање новог процента војног
инвалидитета, и на основу постојеће медицинске документације у предмету војног
инвалида.



Члан
16.

За лице које се
налази на лечењу у стационарној здравственој организцији, лекарске комисије
могу дати мишљење на основу налаза и извештаја (дијагнозе, историје болести и
сл.) те организације.



Члан
17.

Лице које због
здравственог стања дуже време није способно да путује може, на предлог
надлежног органа бити прегледано у свом стану. Преглед врши лекар – члан
лекарске комисије. У таквом случају лекарска комисија даје налаз и мишљење на
основу налаза и извештаја лекара – члана комисије који је извршио преглед.



Члан
18.

Налаз и мишљење у
смислу чл. 3. до 7. овог правилника за лице које има пребивалиште у
иностранству лекарска комисија даје на основу прегледа, дијагнозе и извештаја
лекара одговарајуће специјалности или извештаја здравствене организције.

Ако лице из става 1.
овог члана које је поднело захтев за остваривање права по Закону борави у
Савезној Републици Југославији, надлежни орган ће га, на његов захтев, упутити
на преглед лекарској комисији одмах, односно на њену прву седницу.

Лекарска комисија је
дужна да одмах по звршеном прегледу достави налаз и мишљење надлежном органу
који је упутио на преглед лице из става 2. овог члана.



Члан
19.

Ако лекарска
комисија нађе да је за давање налаза и мишљења потребно да лице буде прегледано
у специјалистичкој здравственој организацији или подвргнуто детаљнијем
медицинском испитивању, упутиће га у одговарајућу здравствену организацију.



Члан
20.

Налаз лекарске
комисије назначује се медицинским изразом, а кад је то могуће и српским
језиком, а на подручјима на којима живе националне мањине и на другом језику
који је у службеној употреби.



Члан
21.

Процент војног
инвалидитета означује се бројем и словима, уз навођење одговарајућих одредби
Правилника о утврђивању процента војног инвалидитета.

Лекарска комисија
означава да инвалидитет износи испод 20% у случајевима када утврди да процент
оштећења организма не износи најмање 20%.



Члан
22.

У налазу и мишљењу
којим утврђује оштећење организма на основу кога војни инвалид има право на
ортопедски додатак, лекарска комисија означује степен оштећења организма уз
навођење одговарајуће одредбе Правилика о оштећењима организма по основу којих
војни инвалид има право на ортопедски додатак и разврставању тих оштећења у
степене (тачка 7. обрасца бр. 1).

У случају када
утврди да је у питању оштећење организма на основу кога се не може остварити
право на ортопедски додатак, лекарска комисија је дужна да свој налаз и мишљење
образложи.



Члан
23.

При утврђивању
оштећења организма на основу којих војни инвалиди од I до IV групе имају право
на додатак за негу и помоћ, лекарска комисија означава степен додатка, уз
навођење одговарајуће одредбе Правилника о медицинским индикацијама за
разврставање војних инвалида у степене додатка за негу и помоћ, са потпуним
описом оштећења организма за које је предвиђен одговарајући степен додатка за
негу и помоћ, као и одговарајуће одредбе Правилника о утврђивању процента
војног инвалидитета.

Ако је у питању
оштећење организма инвалида од II до IV групе на основу кога се не може
остварити право на додатак за негу и помоћ, лекарска комисија је дужна да свој
налаз и мишљење образложи са потпуним описом оштећења организма.



Члан
24.

Налаз и мишљење
лекарске комисије саопштава се прегледаном лицу одмах по извршеном прегледу, а
један примерак налаза и мишљења доставља му се уз решење.



Члан
25.

Лекарске комисије
воде евиденцију налаза и мишљења у књизи налаза и мишљења лекарске комисије
(образац бр. 4), који је одштампан уз овај правилник и чини његов саставни део.



Члан
26.

Даном ступања на
снагу овог правилника престаје да важи Правилник о раду лекарских комисија у
поступку за остваривање права по Закону о основним правима војних инвалида и
породица палих бораца („Службени лист СФРЈ”, бр. 7/82 и 56/82).



Члан
27.

Овај правилник ступа
на снагу наредног дана од дана објављивања у „Службеном листу СРЈ”.





Бр.
4/2-03-049/98-007

24. јула 1998.
године

Београд

Савезни министар

за рад, здравство

и социјалну политику

др Миодраг Ковач, с.
р.



























