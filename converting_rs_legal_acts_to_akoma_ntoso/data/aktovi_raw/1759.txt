


	
	Zakon

	


	
			На основу члана 86. став 3. Закона о спречавању прања новца и финансирања тероризма („Службени гласник РС”, број 113/17), 
			Министар финансија доноси
			ПРАВИЛНИК
			о пријави преноса физички преносивих средстава плаћања преко државне границе
			"Службени гласник РС", број 20 од 16. марта 2018.
			Члан 1.
			Овим правилником прописују се облик и садржина обрасца пријаве преноса физички преносивих средстава плаћања у износу од 10.000 евра или више у динарима или страној валути преко државне границе (у даљем тексту: Oбразац пријаве), начин попуњавања и подношења Oбрасца пријаве и начин обавештавања о обавези пријаве преноса за физичка лица која прелазе државну границу.
			Члан 2. 
			Пријава из члана 86. став 1. Закона о спречавању прања новца и финансирања тероризма („Службени гласник РС”, број 113/17 – у даљем тексту: Закон) подноси се на Обрасцу пријаве.
			Образац пријаве састоји се од два идентична примерка и упутства за попуњавање Обрасца пријаве.
			Образац пријаве одштампан је уз овај правилник и чини његов саставни део.
			Члан 3. 
			Царински службеник попуњава Образац пријаве путем рачунара, а на основу података и увида у новчана средства које му даје физичко лице које пријављује пренос физички преносивих средстава плаћања. Царински службеник попуњава Образац пријаве ручно, aко није у могућности да то учини путем рачунара. По окончаној контроли новчаних средстава, царински службеник даје физичком лицу попуњен Образац пријаве на увид и потпис.
			Физичко лице које пријављује пренос физички преносивих средстава плаћања може и само да попуни Образац пријаве. У том случају, ово лице попуњава Образац пријаве великим штампаним словима на српском или енглеском језику и потписан предаје царинском службенику. 
			Царински службеник сравњује податке из Обрасца пријаве, врши проверу износа новчаних средстава које лице поседује и оверава својим потписом и факсимилом попуњени Образац пријаве, при чему један примерак задржава за потребе службе, а други примерак даје физичком лицу.
			Надлежни царински орган електронским путем доставља попуњен Образац пријаве Управи за спречавање прања новца, на начин и у року одређеним у члану 89. Закона. 
			Члан 4. 
			Надлежни царински орган на сваком граничном прелазу поставља видна обавештења о обавези пријаве преноса физички преносивих средстава плаћања. 
			Члан 5. 
			Надлежни царински орган обезбеђује доступност Обрасца пријаве са упутством за његово попуњавање лицима која прелазе државну границу на сваком граничном прелазу. 
			Члан 6. 
			Даном почетка примене овог правилника престаје да важи Правилник о пријави преноса физички преносивих средстава плаћања преко државне границе („Службени гласник РС”, број 87/17).
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. априла 2018. године. 
			Број 110-00-109/2018-20
			У Београду, 14. марта 2018. године
			Министар,
			др Душан Вујовић, с.р.
			
					Прилози
					
			

			
			
			
			
	

