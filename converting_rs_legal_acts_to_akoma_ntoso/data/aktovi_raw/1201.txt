



На основу члана 103. Закона о основним правима бораца,
војних инвалида и породица палих бораца (“Службени лист СРЈ”, бр. 24/98 и
29/98), савезни министар за рад, здравство и оцијалну политику прописује





ПРАВИЛНИК 

О УТВРЂИВАЊУ ПРОЦЕНТА
ВОЈНОГ ИНВАЛИДИТЕТА

„Службени лист СРЈ”,
број 37 од 27. јула 1998.





Члан 1

Овим
правилником прописује се начин утврђивања процента војног инвалидитета према степену
оштећења организма које је настало као последица ране, повреде, озледе или болести
задобијене под околностима утврђеним Законом о основним правима бораца, војних инвалида
и породица палих бораца (у даљем тексту: Закон) и другим условима и критеријумима
за утврђивање војног инвалидитета и утврђују се оштећења организма по основу којих
се може поднети захтев за утврђивање новог процента војног инвалидитета пре истека
рока из члана 90. став 1. Закона. 



Члан 2

Процент
војног инвалидитета утврђује се на основу одредаба овог правилника и Листе процента
војног инвалидитета (у даљем тексту: Листа) која је одштампана уз овај правилник
и чини његов саставни део. 



Члан 3

За
један део тела (у даљем тексту: орган), који је у великој мери оштећен, утврђује
се, по правилу, нижи процент војног инвалидитета од процента предвиђеног у Листи
за потпун губитак (ампутацију) односног органа. 

Ако
орган постоји, али је оштећен толико да је функционално потпуно неупотребљив, може
се утврдити процент војног инвалидитета предвиђен у Листи за потпун губитак (ампутацију)
односног органа. 



Члан 4

Ако
је војни инвалидитет настао као последица више рана, повреда, озледа или болести,
проценти предвиђени у Листи за поједина оштећења организма не сабирају се него се
као основ узима оштећење које повлачи највећи процент, па се тај процент повећава
за 10% до 30%, с обзиром на утицај осталих оштећења на цео организам, и то само
ако је и за свако од тих оштећења у Листи предвиђено најмање од по 20%. 

Ако
је за најмање два оштећења из става 1. овог члана у Листи утврђено од по 50% или
више процената, а постоји изразито оштећење организма и низа функција, процент по
оштећењу за које је у Листи утврђен највећи процент војног инвалидитета може се
повећати и за преко 30%, а највише до 100% - II група. 

Ако
постоје четири или више оштећења из става 1. овог члана за која је у Листи утврђено
мање од по 50%, а најмање од по 20%, процент војног инвалидитета за основно оштећење
може се повећати и за 40%.

Ако
услед свих оштећења из става 1. овог члана постоји такав инвалидитет због кога је
војни инвалид непокретан и није у стању да врши основне физиолошке потребе без помоћи
другог лица одређује се 100% војног инвалидитета - I група.

Ако
је војни инвалидитет настао као последица оштећења организма услед више рана, повреда
или озледа, али је за свако од тих оштећења у Листи предвиђено испод 20% војног
инвалидитета, може се утврдити процент војног инвалидитета од 20% до 30%, ако је
услед свих тих оштећења цео организам оштећен за 20%, односно 30%. 



Члан 5

За
војне инвалиде жене, код којих постоје анатомска и функционална оштећења појединих
делова тела (ампутација, контрактура, парализа, скраћење потколенице или натколенице
преко 3 цм, губитак ока, псеудоартроза, тешки варикозитети са елефантијазом, посттрауматска
епилепсија, потпуна глувоћа, паркинсонизам, тешки остеомиелитис са фистулом) проценти
предвиђени у Листи повећавају се за 10% ако су мањи од 60%, односно повећавају се
за 20% - ако су 60% или већи од 60%. То повећање може износити до 100% - II група.




Члан 6

Ако
је код лица без једног парног органа дошло, под околностима из чл. 2, 3. и 7. члана
8. ст. 1. и 2. и члана 9. Закона до губитка или оштећења за најмање 60% и више процената
другог парног органа, процент инвалидитета одређује се као да је оштећење оба парна
органа настало под тим околностима, при чему се процент може одредити до 100% -
И група. 

Ако
је један парни орган тешко оштећен или изгубљен под околностима из чл. 2, 3. и
7, члана 8. ст. 1. и 2. и члана 9. Закона и по том основу утврђен процент војног
инвалидитета, а други парни орган је оштећен за најмање 60% или изгубљен после тих
околности, независно од последица насталих под тим околностима, процент војног инвалидитета
се одређује за оштећење, односно губитак оба парна органа и умањује за 20%. Ако
се за овакво оштећење организма у Листи предвиђа 100% - I група, одређује се
100% војног инвалидитета - II група. 

Као
оштећење другог ока у смислу ст. 1. и 2. овог члана сматра се смањење функције ока
за најмање једну половину (смањење вида најмање 5/10).



Члан 7

Процент
војног инвалидитета за ампутирану ногу или руку може се повећати за 10% ако је патрљак
неподесан за ношење протезе.



Члан 8

Ако
се клиничким посматрањем и документованом анамнезом могу доказати неуризми са боловима
и евентуалним сметњама у фантомском уду, као и случају каузалгије, процент војног
инвалидитета повећава се за 10 до 30%.



Члан 9

Ратном
војном инвалиду који је као малолетник или као ратни заробљеник био изложен тешким
животним условима за време рата и због тога задобио оштећење организма психосоматског
карактера, процент војног инвалидитета може се повећати за 10 или 20%.

Војном
инвалиду који је у време настанка инвалидитета био малолетан, а код кога је услед
оштећења организма по коме му је утврђен војни инвалидитет наступило психосоматско
оштећење (поремећај) и то најдоцније у року од године дана од настанка инвалидитета,
процент војног инвалидитета утврђен у Листи може се повећати за 10 или 20%.

Процент
војног инвалидитета повећан у смислу ст. 1. и 2. овог члана може да износи највише
100% - II група. 



Члан 10

Ендогена
и друга урођена или стечена склоност која условљава обољења, чија је етиологија
непозната или још није сигурно утврђена, не могу се узимати као основ за признавање
војног инвалидитета.

Ако
су прве појаве обољења из става 1. овог члана настале под околностима из члана
4. и члана 8. став 3. Закона, или се здравствено стање у тим околностима знатније
погоршало, с обзиром на уобичајени ток болести или су те околности ометале правилно
лечење, може се сматрати да су те околности убрзале неповољан развој обољења, па
се изузетно може делимично признати војни инвалидитет. 

У
обољења из става 1. овог члана спадају: шизофренија, манијако депресивне психозе,
епилептичка болест (као изразито конституционално условљена, код које је фактор
конституције далеко већи и значајнији од било ког неповољног услова средине), неурозе,
психопатије (као болесна реакција недовољно хармонично структуралне личности на
животне услове), амбиотрофична нервна обољења, мултила склероза, дијабет, сва ендокрина
обољења (осим Адисонове болести, туберкулозне етиологије), улкусна болест, алергична
обољења, спондилозе, спондилартрозе, реуматоид, артрит, дископатије (која су по
савременом гледишту последица дегенеративних промена услед којих и најбезначајнија
траума, па чак и незгодан покрет руком или дизањем терета, може довести до испољавања
болести), есенцијалне хипертенције, урођене срчане мане, литијазе, полицистична
обољења, малигни неоплатични процеси, трофичне промене екстремитета ако нису последица
смрзавања и пегавца и све друге болести ендогене и непознате етиологије. 

Одредбе
ст. 1. и 2. овог члана примењују се при утврђивању војног инвалидитета и у случају
из члана 8. став 3. Закона. 

Процент
војног инвалидитета за малигне неопластичне процесе који су настали као последица
ране, повреде или озледе, као и због шећерне болести која је настала као последица
ране, повреде или озледе утврђује се без примене ст. 1. и 2. овог члана. 



Члан 11

При
утврђивању процента војног инвалидитета ожиљци се узимају у обзир ако ометају функцију
неког органа или неког дела тела, односно ако стварају нагрђеност. 



Члан 12

Процент
војног инвалидитета због запаљења зглобова, односно последица таквог обољења утврђује
се као за трауме зглобова или за последицу коју је запаљење зглобова проузроковало
на срцу. 



Члан 13

Војни
инвалидитет И групе може се утврдити само за оштећење организма за која је у Листу
утврђен процент војног инвалидитета 100% - I група, као и у случајевима из члана
4. став 4. и члана 6. став 1. овог правилника. 



Члан 14

При
утврђивању процента војног инвалидитета не узимају се у обзир оштећења организма
која настају као последица старења, ако овим правилником није друкчије прописано.



Члан 15

Привремени
процент војног инвалидитета, у смислу члана 24. став 3. Закона утврђује се, по правилу,
за време до две године са одређеним датумом, а после се утврђује трајни процент,
ако овим правилником није друкчије прописано.

За
оштећења организама из члана 4. и члана 8. став 3. Закона, процент војног инвалидитета
утврђује се, по правилу, трајно.



Члан 16

Ако
оштећење организма није предвиђено овим правилником, процент војног инвалидитета
се утврђује према начелима медицинске науке и аналогном применом одредаба овог правилника
које се односе на слична оштећења организма, с тим да се може утврдити и мањи процент
војног инвалидитета од превиђеног у Листи. 



Члан 17

Војни
инвалидити код којих настану оштећења организма у вези са војним инвалидитетом,
и то: хируршко одстрањење органа, хируршки захвати на виталним органима, декомпензације
срца, јетре, плућа, бубрега, панкреаса и парализе нерава, активна туберкулоза, као
и губитак или тешко оштећење парног органа, могу подносити захтев за утврђивање
новог процента војног инвалидитета по основу тих оштећења и пре истека рока за подношење
захтева из члана 90. став 1. Закона. 



Члан 18

Даном
ступања на снагу овог правилника престаје да важи Правилник о утврђивању процента
војног инвалидитета ("Службени лист СФРЈ", бр. 7/82, 56/82 и 14/84).



Члан 19

Овај
правилник ступа на снагу наредног дана од дана објављивања у "Службеном листу
СРЈ".





Бр.
4/2-03-049/98-013

24. јула 1998.
године

Београд

Савезни министар

за рад, здравство

и социјалну политику

др Миодраг Ковач, с.
р.









































