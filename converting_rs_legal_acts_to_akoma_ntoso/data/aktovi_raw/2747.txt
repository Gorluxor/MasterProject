


	
	Zakon

	


	
				На основу члана 42. став 3. Закона о заштити конкуренције („Службени гласник РС”, бр. 51/09 и 95/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				УРЕДБУ
				о облику и садржини службене легитимације службених лица у Комисији за заштиту конкуренције
				"Службени гласник РС", број 53 од 30. маја 
				2017.
				Члан 1.
				Овом уредбом прописују се облик и садржина службене легитимације коју користе службена лица Комисије за заштиту конкуренције (у даљем тексту: Комисија).
				Члан 2.
				Службена лица Комисије која спроводе радње у испитном поступку имају службену легитимацију.
				Образац службене легитимације дат је у Прилогу 1, који је одштампан уз ову уредбу и чини њен саставни део.
				Члан 3.
				Службену легитимацију службених лица чине образац службене легитимације и службена значка, који се носе у троделним кожним корицама на склапање, тегет боје, димензија 327 х 78 mm. 
				На унутрашњој страни троделних корица, у средњем делу налази се отвор од провидне фолије за образац службене легитимације и овлашћења службеног лица Комисије. Службена значка је фиксирана на трећем делу корица.
				Члан 4.
				Образац службене легитимације је правоугаоног облика и величине 85 х 65 mm, а штампа се на папиру заштићеном воденим жигом.
				Предњи део (лице) обрасца службене легитимације садржи:
				1) у горњем делу на средини текст црним словима: „РЕПУБЛИКА СРБИЈА”, испод тога, текст црним словима: „КОМИСИЈА ЗА ЗАШТИТУ КОНКУРЕНЦИЈЕ”;
				2) испод текста: „КОМИСИЈА ЗА ЗАШТИТУ КОНКУРЕНЦИЈЕ”, на средини је тамноцрвеним словима исписан текст: „СЛУЖБЕНА ЛЕГИТИМАЦИЈА”;
				3) испод текста: „СЛУЖБЕНА ЛЕГИТИМАЦИЈА”, са леве стране је место за фотографију у боји, величине 25 mm x 30 mm. Десно у односу на фотографију је колорни Мали грб Републике Србије. Испод грба, централно позициониран у односу на Мали грб, налази се текст: „Број легитимације”. У новом реду, уписан је троцифрени број легитимације, централно позициониран, тамноцрвене боје;
				4) испод места за фотографију и Малог грба Републике Србије је простор за име и презиме. У новом реду је централно позициониран текст црне боје: „службено лице”, а у следећем реду: „Комисије за заштиту конкуренције”;
				5) испод текста: „Комисије за заштиту конкуренције”, са леве стране је заштитни холограм;
				6) испод холограма, поравнато са левом ивицом холограма, означено је место за уписивање датума издавања службене легитимације, а испод тога је текст црне боје: „Датум издавања”. На средини у истој равни је текст црне боје: „М.П.” (место за мали печат Комисије за заштиту конкуренције, пречника 23 mm), десно од места означеног за печат је место за потпис лица које је овлашћено да изда, односно потпише службену легитимацију, а испод тога је текст црне боје: „Овлашћено лице”.
				Задњи део (наличје) обрасца службене легитимације садржи:
				1) у горњем делу, централно позициониран текст црне боје: „ОВЛАШЋЕЊЕ”;
				2) у средишњем делу, испод текста: „ОВЛАШЋЕЊЕ” централно је позициониран текст исписан црним словима: „ИМАЛАЦ ОВЕ ЛЕГИТИМАЦИЈЕ ПРИМЕЊУЈЕ ОВЛАШЋЕЊА У ОКВИРУ НАДЛЕЖНОСТИ ПРОПИСАНИХ ЗАКОНОМ О ЗАШТИТИ КОНКУРЕНЦИЈЕ”;
				3) у доњем делу је колорни Мали грб Републике Србије, а испод грба је текст црне боје: „Број легитимације”, испод ког је у обележеном месту уписан троцифрени број легитимације, словима тамноцрвене боје.
				Члан 5.
				Службена значка је израђена у облику троугластог штита димензија 76 х 56 mm, сребрне боје са стилизованим ободом и зрацима.
				На штит је положен први прстен, златножуте боје, пречника 55 mm. У горњем делу првог прстена угравиран је полукружни натпис ћириличним словима испуњен плавом бојом: „РЕПУБЛИКА СРБИЈА”. У доњем делу првог прстена угравиран је полукружни натпис ћириличним словима, испуњен плавом бојом: „КОМИСИЈА ЗА ЗАШТИТУ КОНКУРЕНЦИЈЕ”. Полукружни натписи одвојени су са обе стране по једном утиснутом Народном заставом Републике Србије висине 8 mm, које по ширини пресецају прстен, симетрично, са леве и десне стране прстена. 
				Унутар првог прстена постављен је други прстен, сребрне боје, пречника 40 mm. У горњем делу другог прстена угравиран је полукружни натпис исписан латиничним словима, испуњен плавом бојом: „REPUBLIC OF SERBIA”. У доњем делу другог прстена угравиран је полукружни натпис исписан латиничним словима, испуњен плавом бојом: „COMMISSION FOR PROTECTION OF COMPETITION”. Полукружни натписи одвојени су по једном утиснутом Народном заставом Републике Србије висине 6 mm, које по ширини пресецају прстен, симетрично, са обе стране прстена.
				Унутар другог прстена постављен је округли медаљон пречника 30 mm испуњен плавом бојом, са металном ивицом златножуте боје. Унутар медаљона, дуж читаве ивице, у круг је постављено осам полукружних металних трака златножуте боје ширине 2 mm, дужине 10 mm, које се са једне стране додирују са ивицом медаљона, а другом страном, уз прекид ширине 0,5 mm, настављају једна на другу, тако да формирају непрекидан низ унутар медаљона. У централном делу медаљона постављен је метални штит, који је испуњен црвеном бојом, док су крст и четири оцила на штиту испуњена белом бојом. Медаљон је заливен провидним лаком.
				У доњем делу штита, на полукружној угравираној ленти висине 6 mm и дужине 23 mm, утиснут је троцифрени број службене легитимације, испуњен плавом бојом.
				Члан 6.
				Ако запослени коме је издата службена легитимација исту оштети, изгуби или на други начин остане без службене легитимације или њеног дела, дужан је да о томе одмах писмено обавести Комисију.
				У случају оштећења обрасца службене легитимације издаје се дупликат.
				У случају битне промене лика или промене имена и презимена службеног лица издаје се службена легитимација на новом обрасцу.
				У случају губитка службене значке или обрасца службене легитимације, оглашавају се неважећим у „Службеном гласнику Републике Србије”, а службеном лицу се издаје службена легитимација са новим бројем.
				Ставови 1–4. овог члана сходно се примењују и у случају оштећења или губитка службене значке, односно кожних корица.
				Члан 7.
				Службено лице обавезно је да врати службену легитимацију када му престане радни однос у Комисији, као и за време мировања права и обавеза из радног односа.
				Члан 8.
				Службене легитимације издате по прописима који су важили до дана ступања на снагу ове уредбе важе до њихове замене. 
				Замена службених легитимација извршиће се у року од 90 дана од дана ступања на снагу ове уредбе.
				Члан 9.
				Даном ступања на снагу ове уредбе престаје да важи Уредба о облику и садржини службене легитимације службених лица Комисије за заштиту конкуренције („Службени гласник РС”, број 89/09).
				Члан 10.
				Ова уредба ступа на снагу осмог дана од дана објављивања у „Службеном гласнику Републике Србије”.
				05 број 110-4863/2017
				У Београду, 27. маја 2017. године
				Влада
				Председник,
				Александар Вучић, с.р.
				
	

