


	
	Zakon

	


	
			На основу члана 112. став 1. тачка 2. Устава Републике Србије, доносим
			УКАЗ
			о проглашењу Закона о потврђивању Меморандума између Владе Републике Србије и Владе Републике Српске о сарадњи у области ваздухопловства
			Проглашава се Закон о потврђивању Меморандума између Владе Републике Србије и Владе Републике Српске о сарадњи у области ваздухопловства, који је донела Народна скупштина Републике Србије, на Четвртој седници Првог редовног заседања у 2018. години, 27. априла 2018. године.
			ПР број 42
			У Београду, 3. маја 2018. године
			Председник Републике,
			Александар Вучић, с.р.
			ЗАКОН
			о потврђивању Меморандума између Владе Републике Србије и Владе Републике Српске о сарадњи у области ваздухопловства
			"Службени гласник РС - Међународни уговори", број 
			4 од 3. маја 2018.
			Члан 1.
			Потврђује се Меморандум између Владе Републике Србије и Владе Републике Српске о сарадњи у области ваздухопловства, који је потписан у Београду, 10. новембра 2017. године, у оригиналу на српском језику.
			Члан 2.
			Текст Меморандума у оригиналу на српском језику гласи:
			МЕМОРАНДУМИЗМЕЂУ ВЛАДЕ РЕПУБЛИКЕ СРБИЈЕ ИВЛАДЕ РЕПУБЛИКЕ СРПСКЕ О САРАДЊИ У ОБЛАСТИ ВАЗДУХОПЛОВСТВА
			Влада Републике Србије и Влада Републике Српске (у даљем тексту: „Стране”),
			Узимајући у обзир Споразум о успостављању специјалних паралелних односа између Републике Србије и Републике Српске, који је потписан 26. септембра 2006. године у Бања Луци,
			Увиђајући потребу да сарадња у области ваздухопловства, а посебно стручно-летачких, ваздухопловно-техничких и сродних послова, буде унапређена у обостраном интересу и подигнута на виши нивo,
			Свесни одговорности и сложености стручно-летачких и ваздухопловно-техничких задатака које обављају, а ради оптималног коришћења људских и техничких ресурса сваке од Страна, 
			Договориле су се о следећем:
			Члан 1.
			Стране су сагласне да, на основу заједничких и међусобно уважавајући појединачне интересе сваке од Страна, у складу са прописима држава Страна, а у циљу унапређења стручно-летачких, ваздухопловно-техничких, стручно-образовних и сродних оперативних послова, овим меморандумом уреде сарадњу у обављању тих послова.
			Члан 2.
			Сарадња из члана 1. овог меморандума обухвата:
			– уступање и/или међусобну размену техничке документације за одржавање ваздухоплова и мотора, као и друге стручне ваздухопловне документације,
			– уступање и/или давање на привремено коришћење специјалних алата, испитне и друге опреме и потрошног материјала,
			– ангажовање стручно-летачког и ваздухопловно-техничког особља као испомоћ током обављања летачких послова, као и послова везаних за одржавање ваздухоплова,
			– обуке летачког особља и обуке ваздухопловно-техничког особља,
			– обавештавање о спровођењу провера, контрола и инспекција за стицање, односно продужавање овлашћења ваздухопловног особља, ваздухопловних организација, а у складу са прописима који уређују област ваздухопловства у државама Страна,
			– помоћ у прихвату, смештају и опслуживању ваздухоплова на матичним аеродромима,
			– припреме заједничких наступа и посета стручним скуповима, презентацијама и едукацијама,
			– пружање услуга ремонта и одржавања хеликоптера и хеликоптерских мотора за потребе Владе Републике Српске (Хеликоптерског сервиса) у капацитетима Ваздухопловног завода „Мома Станојловић” Министарства одбране Републике Србије,
			– школовање пилота за потребе Владе Републике Српске (Хеликоптерског сервиса), на Војној академији Министарства одбране Републике Србије,
			– непосредну сарадњу надлежних органа Страна при обављању оперативних послова за спровођење овог меморандума.
			Члан 3.
			Надлежни органи за спровођење овог меморандума су Министарство одбране Републике Србије и Хеликоптерски сервис Владе Републике Српске.
			Ради реализације овог меморандума, надлежни органи могу закључивати посебне уговоре.
			Члан 4.
			О размени, привременом или трајном уступању на коришћење документације, алата, опреме и других материјалних добара наведених у члану 2. овог меморандума, надлежни органи израђују записник о примопредаји или посебан уговор којим се ближе уређују права и обавезе уговорних страна.
			Члан 5.
			Школовање пилота за потребе Владе Републике Српске на Војној академији Министарства одбране Републике Србије, реализује се у складу са расположивим капацитетима и планом/програмом школовања и уређује посебним уговором на нивоу надлежних органа.
			Члан 6.
			Пружање услуга ремонта и одржавања хеликоптера и хеликоптерских мотора за потребе Владе Републике Српске у капацитетима Ваздухопловног завода „Мома Станојловић” Министарства одбране Републике Србије, реализује се у складу са потребама, капацитетима и могућностима Страна, односно надлежних органа и уређује се посебним уговором на нивоу Страна, односно надлежних органа.
			Члан 7.
			Спорови између Страна који се односе на тумачење и примену овог меморандума решавају се преговорима између Страна и/или надлежних органа.
			Члан 8.
			Овај меморандум се закључује на неодређено време. 
			Свака од Страна може да раскине овај меморандум у сваком тренутку. У том случају, Меморандум престаје да важи истеком шест месеци од дана када једна Страна прими од друге Стране писано обавештење о његовом раскиду.
			Уколико се Стране и/или надлежни органи не договоре другачије, раскид овог меморандума не утиче на активности/сарадњу која се обавља у складу са уговорима из члана 3. став 2. овог меморандума, односно која је започета, а није завршена до престанка важења Меморандума.
			Меморандум ступа на снагу даном пријема друге ноте којом се Стране међусобно обавештавају да су спровеле интерну процедуру неопходну за његово ступање на снагу.
			Потписано у Београду, 10.11.2017. године, у по два оригинална примерка, на службеним језицима Републике Србије и Републике Српске.
			
				
					
					
				
				
					
						
							ЗА ВЛАДУ
							РЕПУБЛИКЕ СРБИЈЕ
							Александар Вулин, с.р.
						
						
							ЗА ВЛАДУ
							РЕПУБЛИКЕ СРПСКЕ
							Жељка Цвијановић, с.р.
						
					
				
			
			Члан 3.
			Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

