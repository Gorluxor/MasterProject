




На основу члана 27. Закона о производњи и промету наоружања и војне опреме
(“Службени лист СРЈ”, бр. 41/96), Савезна влада доноси





УРЕДБУ


о превозу наоружања и војне опреме

„Службени
лист СРЈ“, број 54 од 31. октобра 1997.





Члан 1.

Овом уредбом прописују се начин превоза и мере
безбедности при превозу
наоружања и војне опреме.

Одредбе ове уредбе не односе се на превоз наоружања
и војне опреме за
потребе Војске Југославије.

Начин превоза и мере безбедности при превозу
наоружања и војне опреме
из става 2. овог члана прописује савезни министар 
за одбрану.



Члан 2.

Превозом наоружања и војне опреме, у смислу
ове уредбе, сматрају
се сви видови транспорта на територији и преко границе Савезне Републике Југославије,
као и радње у вези с тим транспортом (припреме за превоз, утовар, истовар, успутне
манипулације).



Члан 3.

Превозна средства којима се превозе наоружање
и војна опрема морају
бити технички исправна и израђена, опремљена и 
обележена у складу с техничким прописима.



Члан 4.

За превоз наоружања и војне опреме потребно
је одобрење, које издаје
орган надлежан за унутрашње послове.

Захтев за издавање одобрења за превоз наоружања
и војне опреме подноси
се надлежном органу најдоцније 48 часова пре започињања превоза.



Члан 5.

Захтев из члана 4. став 2. ове уредбе садржи:

1) фирму, односно назив и седиште пошиљаоца
наоружања и војне опреме
(у даљем тексту: пошиљалац);

2) врсту, назив, количину и начин паковања наоружања
и војне опреме;

3) број под којим се наоружање и војна опрема
воде у номенклатури опасних
материја (ако се ради о опасним материјама и предметима);

4) фирму, односно назив и седиште произвођача
наоружања и војне опреме;

5) фирму, односно назив и седиште превозника;

6) датум и час започињања превоза, трасу и крајње
место испоруке;

7) врсту и ознаку превозног средства;

8) фирму, односно назив и седиште примаоца.

За превоз наоружања и војне опреме преко границе
Савезне Републике
Југославије, уз захтев из става 1. овог члана прилаже се и дозвола о промету,
коју издаје Савезно министарство за одбрану.



Члан 6.

Пошиљалац је дужан да уз сваку пошиљку наоружања
и војне опреме превознику
преда следећа документа:

1) одобрење за превоз из члана 4. ове уредбе;

2) исправу о превозу из члана 7. ове уредбе;

3) преглед посебних мера безбедности из члана
8. ове уредбе.



Члан 7.

Исправа о превозу наоружања и војне опреме,
коју издаје пошиљалац,
садржи:

1) податке о врсти наоружања и војне опреме
(редни број, идентификациони
број и назив материје или предмета, ознаку разреда и групе компатибилности, као и начин
паковања, према званичним
међународним препорукама за превоз опасних материја – ако се ради о опасним
материјама или предметима);

2) податке о количини (бруто маса, нето маса,
број комада и др.);

3) назнаку пошиљаоца да су испуњени услови прописани
за превоз наоружања и војне
опреме;

4) фирму, односно назив и седиште пошиљаоца
и примаоца;

5) назнаку да је уз исправу о превозу наоружања
и војне опреме превознику
предат и преглед посебних мера безбедности;

6) назнаку да су наоружани пратиоци упознати
с мерама из тачке
5. овог члана;

7) потпис и печат пошиљаоца.

Изузетно од одредбе става 1. овог члана, исправа
о превозу наоружања
и војне опреме се не издаје ако товарни лист или 
други одговарајући документ о превозу садржи
податке из става 1. овог
члана.



Члан 8.

Преглед посебних мера безбедности, које утврђује
пошиљалац, садржи:

1) ознаку врсте опасности коју представља и
последице које може да
изазове пошиљка при превозу;

2) мере које треба предузети ради спречавања
или ублажавања последица
опасности у току превоза (неисправност превозног средства, саобраћајни удес и сл.);

3) поступак са лицем које дође у додир с материјама
и предметима из пошиљке;

4) обавезу у погледу обезбеђења пошиљке у месту
отпремања, у току превожења,
за време успутних задржавања и у време предајепримаоцу на месту истовара;

5) поступак при оштећењу или уклањању пломби
или услед нестанка
пошиљке, односно дела пошиљке;

6) фирму, односно назив и седиште органа или
предузећа који се морају
обавестити када је пошиљка угрожена, односно о незгоди или удесу при превозу
наоружања и војне опреме;

7) обавезу чувања и заштите података који се
односе на пошиљку.



Члан 9.

Наоружање и војна опрема превозе се уз наоружану
пратњу, коју, у
складу са одобрењем из члана 4. ове уредбе, обезбеђује пошиљалац.

Подаци о наоружаној пратњи уносе се у одобрење
за превоз из члана
4. ове уредбе.

Наоружана пратња је дужна да присуствује свим
радњама које се обављају
у вези са превозом (припреме за превоз, утовар, истовар, успутне манипулације)
и мора бити оспособљена за обављање
службе обезбеђења у месту и у покрету.

Лица из наоружане пратње морају бити наоружана наоружањем и муницијом,
чију врсту и количину одређује пошиљалац, а само изузетно, по овлашћењу пошиљаоца – прималац или шпедитер, у складу
са одредбом става 1. овог члана.



Члан 10.

Ова уредба ступа на снагу осмог дана од дана
објављивања у “Службеном
листу СРЈ”.





Савезна влада

Е. п. бр. 347

30. октобра 1997.
године

Београд

Председник,

др 
Радоје Контић, 
с. р.

