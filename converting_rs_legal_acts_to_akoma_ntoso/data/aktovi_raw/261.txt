


	
	Zakon


	
				ЗАКОН
				о давању гаранције Републике Србије у корист Немачке развојне банке КfW, Франкфурт на Мајни, по задужењу Јавног предузећа „Електропривреда Србије”, Београд (пројекат „Модернизација система за отпепељивање ТЕ Никола Тесла А”)
				"Службени гласник РС", број 51 од 25. маја 
				2017.
				Члан 1.
				Република Србија преузима обавезу да као гарант измири обавезе Јавног предузећа „Електропривреда Србије”, Београд по основу задужења код Немачке развојне банке КfW, Франкфурт на Мајни, у износу до 45.000.000 евра (словима: четрдесетпет милиона евра). 
				Члан 2.
				Гаранцију из члана 1. овог закона Република Србија (у даљем тексту: Гарант) даје у корист Немачке развојне банке КfW, Франкфурт на Мајни (у даљем тексту: КfW), на име обавеза из Споразума о зајму „Модернизација система за отпепељивање ТЕ Никола Тесла А”, BMZ-бр. 2011 66 073, на износ до 45.000.000 евра (словима: четрдесетпет милиона евра) (у даљем тексту: Споразум о зајму), закљученог између KfW и Јавног предузећа „Електропривреда Србије”, Београд (у даљем тексту: Зајмопримац), 28. фебруара 2017. године у Београду, у вези са пројектом „Модернизација система за отпепељивање ТЕ Никола Тесла А”.
				Гарант прихвата све одредбе Споразума о зајму и сагласан је да гарантује за све обавезе које проистичу или су у вези са обавезама Зајмопримца по Споразуму о зајму.
				Гаранција у корист KfW, по задужењу Зајмопримца за пројекат „Модернизација система за отпепељивање ТЕ Никола Тесла А”, потписана је од стране овлашћеног представника Гаранта 28. фебруара 2017. године и њоме је предвиђено да Гарант јемчи за обавезе Зајмопримца по основу Споразума о зајму закљученог између KfW и Зајмопримца. 
				Члан 3.
				Отплату зајма врши Зајмопримац на начин утврђен Споразумом о зајму.
				Средства за отплату зајма обезбедиће Зајмопримац из сопствених прихода. 
				Зајмопримац је дужан да средства за отплату зајма обезбеђује према плану отплате из Споразума о зајму, у износу који укључује главницу, обрачунату камату, провизију на неповучена средства и пратеће трошкове задуживања. 
				Члан 4.
				Ако по основу дате гаранције Гарант изврши обавезу уместо Зајмопримца, Гарант ће имати право да од Зајмопримца потражује повраћај главнице, камате, провизије на неповучена средства, пратећих трошкова задуживања и пратећих трошкова који настану због неизвршења, односно неблаговременог извршења обавезе, до висине износа измирене обавезе, као и право да од Зајмопримца наплати обрачунату законску затезну камату. 
				Право на повраћај средстава из става 1. овог члана, Гарант ће остварити тако што ће иницирати наплату са рачуна Зајмопримца на основу овлашћења добијеног од Зајмопримца или других инструмената обезбеђења, у складу са прописима којима се уређује платни промет. 
				Члан 5.
				Овај закон ступа на снагу осмог дана од дана објављивања у „Службеном гласнику Републике Србије”.
	

