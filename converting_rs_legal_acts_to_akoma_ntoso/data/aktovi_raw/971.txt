


	
	Zakon


	На основу члана 82. став 5. и члана 106. Закона о социјалној заштити („Службени гласник РС”, број 24/11), 
	
	Министар рада и социјалне политике доноси 
	
	
	
	
	ПРАВИЛНИК
	
	о намирењу потраживања по основу исплаћене новчане социјалне помоћи
	
	"Службени 
	гласник РС", број 58 од 5. августа 2011.
	
	
	
	Члан 1.
	Овим правилником прописује се начин намирења потраживања по основу исплаћене новчане социјалне помоћи, начин валоризације и друга питања од значаја за намирење тих потраживања.
	
	
	Члан 2.
	Потраживање по основу исплаћене новчане социјалне помоћи намирује се по престанку коришћења права на новчану социјалну помоћ:
	1) од корисника права на новчану социјалну помоћ (у даљем тексту: корисник), ако је потраживање обезбеђено хипотеком;
	2) после смрти корисника, од његовог наследника, односно држаоца непокретности на којој је уписана хипотека;
	3) после смрти корисника, из оставинске масе.
	Потраживање по основу исплаћене новчане социјалне помоћи из непокретности на којој је уписана хипотека намирује се на начин одређен прописима о хипотеци, уколико не постоји сагласност корисника о намирењу потраживања, или, после смрти корисника, сагласност наследника, односно држаоца те непокретности.
	Потраживање по основу исплаћене новчане социјалне помоћи намирује се из имовине на којој није уписана хипотека у оставинском поступку, пријавом потраживања од стране надлежног центра за социјални рад.
	
	
	Члан 3.
	Поступак за намирење потраживања по основу исплаћене новчане социјалне помоћи покреће, односно иницира, центар за социјални рад, по службеној дужности.
	Центар за социјални рад неће покренути, односно иницирати покретање поступка за намирење потраживања из става 1. овог члана за време док земљиште, на коме је уписана хипотека или које чини оставинску масу корисника, представља једини извор прихода чланова породице корисника или уколико стамбени простор, на коме је уписана хипотека или који чини оставинску масу корисника, користе за становање чланови породице корисника а немају други одговарајући стамбени простор, као и уколико би чланови породице или наследници, на основу мишљења надлежног центра за социјални рад, наплатом потраживања били доведени у стање социјалне потребе.
	
	
	Члан 4.
	Потраживање по основу исплаћене новчане социјалне помоћи намирује се у валоризованом износу.
	Ако је право на новчану социјалну помоћ било признато у пуном износу, валоризовани износ израчунава се тако што се номинални износ новчане социјалне помоћи из члана 87. став 3. Закона о социјалној заштити („Службени гласник РС”, број 24/11), који се примењује у моменту покретања поступка за намирење потраживања, помножи са бројем месеци коришћења права на новчану социјалну помоћ.
	Ако право на новчану социјалну помоћ није било признато у пуном, већ у припадајућем износу, валоризовани износ израчунава се тако што се претходно утврди проценат припадајућег износа за сваки месец коришћења права у односу на пун износ новчане социјалне помоћи за тај месец, утврђени проценти се примене на номинални износ новчане социјалне помоћи из члана 87. став 3. Закона који важи у моменту покретања поступка за намирење потраживања, и добијени износи саберу.
	
	
	Члан 5.
	Када је корисник права на новчану социјалну помоћ, односно, по смрти корисника, његовог наследник, односно држалац непокретности оптерећене хипотеком, сагласан да намири потраживање по основу исплаћене новчане социјалне помоћи, о намирењу тог потраживања то лице закључује споразум са надлежним центром за социјални рад.
	Центар за социјални рад дужан је да, пре закључења споразума, записнички саслуша корисника, односно друго лице из става 1. овог члана и обавести га о висини валоризованог потраживања.
	Споразум из става 1. овог члана обавезно садржи износ валоризованог потраживања и начин и рокове намирења тог потраживања.
	Намирење потраживања по основу исплаћене новчане социјалне помоћи може се извршити једнократно или у ратама, и то у највише 24 месечне рате.
	
	
	Члан 6.
	Наплаћени износ потраживања по основу исплаћене новчане социјалне помоћи, по одбитку трошкова поступка намирења потраживања, сагласно Закону приход је буџета Републике Србије, а уплата се врши преко подрачуна надлежног центра за социјални рад.
	
	
	Члан 7.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	
	
	Број 110-00-527/2011-10
	
	У Београду 4. јула 2011. године
	
	Министар,
	
	Расим Љајић 
	с.р.

