


	
	Zakon

	


	
				
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразумa између Владе Републике Србије и Владе Републике Јерменије о економској, научној и техничкој сарадњи
				Проглашава се Закон о потврђивању Споразумa између Владе Републике Србије и Владе Републике Јерменије о економској, научној и техничкој сарадњи, који је донела Народна скупштина Републике Србије на Четвртој седници Првог редовног заседања у 2015. години, 17. априла 2015. године.
				ПР број 52
				У Београду, 21. априла 2015. године
				Председник Републике,
				Томислав Николић, с.р.
				
				
				ЗАКОН
				о потврђивању Споразумa између Владе Републике Србије и Владе Републике Јерменије о економској, научној и техничкој сарадњи
				"Службени гласник РС - Међународни уговори", 
				број 8 од 21. априла 2015.
				Члан 1.
				Потврђује се Споразум између Владе Републике Србије и Владе Републике Јерменије о економској, научној и техничкој сарадњи, сачињен у Јеревану, 12. октобра 2014. године, у оригиналу на српском, јерменском и енглеском језику.
				Члан 2.
				Текст Споразума између Владе Републике Србије и Владе Републике Јерменије о економској, научној и техничкој сарадњи у оригиналу на српском језику гласи:
				СПОРАЗУМ 
				између 
				Владе Републике Србије и Владе Републике Јерменијео економској, научној и техничкој сарадњи
				Влада Републике Србије и Влада Републике Јерменије (у даљем тексту: Стране уговорнице),
				позивајући се на развој пријатељских односа између Републике Србије и Републике Јерменије,
				у жељи да јачају, одржавају и развијају економску, научну и техничку сарадњу између Страна уговорница, као и да интензивирају и диверзификују њихову трговину,
				водећи се принципима једнакости, заједничког интереса и међународног права,
				договориле су се о следећем:
				Члан 1. Циљеви
				1. Стране уговрнице ће, у оквиру својих националних законодавстава и узимајући у обзир своје међународне обавезе, развијати, јачати и диверзификовати економску, научну и техничку сарадњу, на узајамно корисној основи, у свим областима од заједничког интереса.
				2. Таква сарадња ће бити усмерена посебно на:
				а) јачање и диверзификацију економских веза између Страна уговорница;
				б) охрабривање сарадње између организација и предузећа, укључујући мала и средња предузећа, са циљем промоције инвестиција, заједничког улагања и других форми сарадње између њих.
				Члан 2. Делокруг
				1. Сарадња између Страна уговорница из члана 1. овог споразума обухватиће посебно следеће области:
				а) инвестициона политика,
				б) туризам,
				в) индустрија,
				г) наука, технологија и иновације,
				д) транспорт и транзит,
				ђ) информационе и комуникационе технологије,
				е) регионални развој,
				ж) пољопривреда,
				з) заштита животне средине,
				и) друге области од заједничког интереса које промовишу даље проширење економске, научне и техничке сарадње.
				2. Стране уговорнице ће се међусобно консултовати како би идентификовале приоритетне секторе за сарадњу, као и нове секторе економске, научне и техничке сарадње које би биле укључене.
				Члан 3.Мере за сарадњу
				У циљу постизања циљева овог споразума, Стране уговорнице ће, између осталог, омогућити и промовисати:
				а) комуникацију и сарадњу између владиних институција,
				б) везе између професионалних организација, комора и удружења,
				в) посете, контакте и активности осмишљене да промовишу сарадњу између појединаца, званичника и економских организација,
				г) организацију сајмова и изложби,
				д) организацију семинара и симпозијума,
				ђ) формирање заједничких предузећа и других облика заједничких економских активности,
				е) учешће малих и средњих предузећа у билатералним економским односима,
				ж) активности које се односе на промоцију трговине.
				Члан 4. Размена информација
				1. Стране уговорнице ће редовно размењивати информације које се односе на трговину, инвестиције, финансијске услуге и друге информације неопходне за промовисање и омогућавање економске, научне и техничке сарадње.
				2. Стране уговорнице препознају значај ефикасне заштите права интелектуалне својине. Стране уговорнице ће редовно размењивати информације о законима и процедурама којим се регулише заштита права интелектуалне својине у својим земљама. 
				Члан 5. Оснивање Међувладине комисије
				1. У циљу реализације задатака наведених у члану 1. овог споразума Стране уговорнице ће основати српско-јерменску Међувладину комисију за економску, научну и техничку сарадњу (у даљем тексту: Међувладина комисија).
				2. Међувладина комисија ће бити састављена од представника надлежних органа држава Страна уговорница.
				3. Међувладина комисија ће одржавати заседања по потреби, али најмање једанпут у две године, наизменично у Републици Србији и Републици Јерменији.
				4. Међувладина комисија може позвати представнике пословних кругова да учествују у њеном раду.
				Члан 6. Задаци Међувладине комисије
				1. Главни задаци Међувладине комисије су следећи:
				а) да прати и испитује функционисање овог споразума и сва питања која могу проистећи у спровођењу овог споразума,
				б) да размотри програме економске, индустријске, научне и техничке сарадње у областима од заједничког интереса,
				в) да испита проблеме који би могли да ометају развој економске сарадње и трговине између Страна уговорница,
				г) да упоређује статистичке податке Страна уговорница.
				2. Међувладина комисија ће давати препоруке за измене и допуне овог споразума.
				Члан 7. Решавање спорова
				Спорови који се односе на тумачење или примену овог споразума решаваће се путем преговора и консултација између Страна уговорница.
				Члан 8. Измене и допуне
				1. Одредбе овог споразума могу бити измењене и допуњене уз узајамну сагласност Страна уговорница.
				2. Такве измене и допуне биће у форми допунских протокола, који ће бити саставни део овог споразума и ступиће на снагу у складу са процедурама наведеним у члану 9. овог споразума.
				Члан 9. Завршне одредбе
				1. Овај споразум ступа на снагу даном пријема последњег писаног обавештења, дипломатским каналима, којим Стране уговорнице обавештавају једна другу о томе да су испуњене унутрашње процедуре неопходне за његово ступање на снагу.
				2. Овај споразум закључује се на неодређено време.
				3. Свака Страна уговорница може раскинути овај споразум обавештавањем, у писаном облику, друге Стране уговорнице. Такав раскид ће се примењивати првог дана шестог месеца од дана када је друга Страна уговорница примила такво обавештење.
				Сачињено у Јеревану, дана 12. октобра 2014. године, у два оригинална примерка, сваки на српском, јерменском и енглеском језику, при чему сви текстови имају подједнаку важност.
				У случају разлика у тумачењу овог споразума меродаван је текст на енглеском језику.
				
				
					
						
							
								За Владу Републике Србијеминистар привредеЖељко Сертић, с.р.
							
							
								За Владу Републике Јерменијеминистар иностраних пословаEдвард Агванович Налбандjaн, с.р.
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

