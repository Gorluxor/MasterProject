


На основу члана 
15. став 

2. Закона
о 
библиотечкој
делатности
(„Службени гласник РС”, број 34/94),

Министар културе доноси




ПРАВИЛНИК

о 
ближим условима за чување библиотечке грађе

„Службени гласник
РС", број 63 од 19. 

октобра 1994.




Члан 1.

Овим правилником прописују се ближи услови за чување
библиотечке грађе у библиотекама и организационим јединицама других
организација које обављају библиотечку делатност. 

Члан 2. 


Библиотечка грађа чува се, у складу са законом, у
просторијама у којима је на одговарајући начин заштићена од пожара, влаге,
физичких, биолошких, хемијских и других узрочника који би могли довести до
њеног оштећења или уништења. 

Члан 3. 


Просторије у којима је смештена библиотечка грађа треба
да буду од чврстог материјала који штити од трусних утицаја, подземних и других
вода, буке, удара грома, пожара и да буду удаљене од објеката који би својим
штетним утицајем могли довести до оштећења библиотечке грађе. 

Просторије треба да буду суве, зидови без оштећења
(пукотина и сл.), а прозори (с двоструким окнима) исправни. 

Члан 4. 


Инсталације (електрични водови, водоводне и
канализационе цеви, цеви централног грејања, уређаји за заштиту од пожара)
редовно се контролишу и одржавају, у складу с одговарајућим прописима. 


Члан 5. 


За осветљење просторија у којима се чува библиотечка
грађа користе се светлосни извори који немају хемијско, фотохемијско и биолошко
дејство на библиотечку грађу: 

1) флуоресцентне цеви са заштитном маском, чија се
површина не загрева преко 800С; 

2) стандардне електричне сијалице с волфрамовим
влакном, заштићене куглом од матираног стакла и удаљене од материјала најмање
30 цм. 

Просторије у којима се користи библиотечка грађа имају
дневно и одговарајуће вештачко осветљење. 

Члан 6.

Библиотечка грађа смешта се на полице од нерђајућег челика,
односно лакираног или обојеног метала. 

Изузетно од одредбе става 1. овог члана, за грађу која
је доступна корисницима (слободан приступ), могу се користити и дрвене полице. 


Ширина полице за књиге износи од 20 до 30 цм а за
публикације великог формата (новине и сл.) од 40 до 45 цм. На дужни метар
полице смешта се, у просеку, од 30 до 33 књиге. 

Први и последњи ред књига треба да буде одвојен од
пода, таванице и зидова од 15 до 20 цм, због слободне циркулације ваздуха и
спречавања оштећења од кондензације на најхладнијим местима. 

Члан 7. 


Библиотечка грађа смешта се на следећи начин: 


1) књиге, новине и часописи смештају се вертикално на
полице или ормаре; 

2) повеље и дипломе чувају се положене у кутијама од
неутралног картона; 

3) планови, скице, цртежи, репродукције и плакати
формата 100 х 65 цм чувају се хоризонтално раширени у специјалним металним
ормарима с одељцима за извлачење (фиокама); 

4) плакати и мапе преко формата 100 х 65 цм чувају се
намотани на чврсте ваљке од картона чији пречник не сме бити мањи од 10 цм; 


5) архивски документи чувају се у одговарајућим
кутијама; 

6) грамофонске плоче чувају се у оригиналном паковању
произвођача (у глатким омотима од ацетата целулозе или полиетилена и заштитног
омота од картона смештају се вертикално у ормаре или полице, подељене на
секције од 150 до 225 мм, с вођицама или жлебовима који држе сваку плочу
посебно; 

7) магнетофонске траке чувају се намотане на калемове у
кутијама од метала или пластичне масе, у хоризонталном положају; дискете се
чувају у произвођачевом омоту вертикално, а аудио касете у оригиналном паковању
вертикално; кутије и ормари у којима се чувају магнетни медији не смеју бити од
материјала који се може магнетисати, односно у близини уређаја који стварају
магнетно поље (трансформатор, електромотор, громобрански проводник); 

8) фото-материјал на папиру и стаклу чува се у омотима
од добре неутралне хартије; 

9) микрофилмови у стрипу и микрофиши чувају се у
ковертима од добре неутралне хартије, при чему коверте не смеју бити чврсто паковани
у кутији; 

10) микрофилмови дужи од 15 м намотавају се на калемове
од нерђајућег метала или постојане пластичне масе, пречника најмање 25 мм;
намотани микрофилмови чувају се у металним или пластичним кутијама добро
затворени; 

11) каталошки листићи чувају се у одговарајућим
каталошким ормарима у које се смештају каталошке кутије; каталошке кутије треба
да буду од дрва, метала или тврде пластике, димензије 14 х 45 цм и обезбеђене
шипкама или стаклом од вађења каталошких листића. 

Члан 8. 


За чување библиотечке грађе потребно је обезбедити
одржавање константне температуре и влажности без наглих промена. Контрола се
врши свакодневно помоћу молиметара (причвршћених на полице у средини
просторије) и о томе се води уредна евиденција. 

Библиотечка грађа чува се на температури од 16 до 200С
при релативној влажности од око 60%. 

Микрофилмове треба чувати у просторијама с клима
уређајима при температури од 10 до 150С и релативне влажности од 30
до 35%. 

Грамофонске плоче треба чувати на температури од 10 до
210С при релативној влажности од 40 до 55%. 

У просторијама у којима се преслушавају плоче не сме
бити прашине. 

Магнетофонске траке треба чувати на температури од 4 до
160С и релативној влажности од 40 до 60%. 

Одржавање потребних микроклиматских услова постиже се: 


1) применом клима уређаја који истовремено одржавају
потребну температуру, влажност и пречишћавање ваздуха и обезбеђују његову
циркулацију; 

2) проветравањем (уз лагану промају) по сувом сунчаном
дану од 9 до 14 часова, које не треба вршити ако је магловито или кишовито
време; 

3) загревањем или хлађењем просторија; 


4) употребом дехидратационих средстава (силикагела,
калцијумхлорида или калцијумхидроксида) у случају када се упркос правилном
режиму проветравања влажност не може смањити. 

Члан 9. 


Заштита библиотечког материјала од сунчеве светлости
постиже се: 

1) застакљивањем прозора с ултравиолетним филтерима; 


2) стављањем ролетни, платнених завеса или премазивањем
стакла одговарајућим мат бојама. 

Члан 10. 


Просторије треба чистити свакодневно. Темељно чишћење
треба вршити четири пута годишње (прање врата, прозора, радијатора, сијалица и
зидова). 

Фонд књига треба редовно чистити четири пута годишње
(усисивачем, меком четком и сувом крпом) почев од највише полице. 

Члан 11. 


Биолошку контролу просторија у којима се налази
библиотечки материјал врше свакодневно радници који издају књиге и радници који
одржавају чистоћу. Сваку уочену промену треба одмах пријавити. 

У случају локалне појаве развоја микроорганизама,
заражени материјал одмах се издваја и подвргава дезинфекцији. У самој
библиотеци (уколико је захваћен само мали део фонда) дезинфекција се врши
помоћу тампона од вате натопљене у 2% раствора формалина или 2% алкохолног
раствора тимола, при чему треба дезинфиковати сам библиотечки материјал, полице
и зидове. 

Ако инфекција захвати знатан део фонда, санација стања
поверава се одговарајућим специјализованим организацијама. 

Појава инсеката или глодара сузбија се дезинсекцијом
или дератизацијом, које изводи одговарајућа специјализована организација или
радници на одржавању хигијене применом одговарајућих средстава, поштујући дата
упутства. 

Једном годишње врши се дезинфекција, дезинсекција и
дератизација. 

Члан 12. 


Мере противпожарне заштите обухватају: 


1) загревање просторија без пећи с отвореним пламеном; 


2) редовно контролисање и одржавање електричних
инсталација; 

3) ограничавање пушења на зато одређену просторију; 


4) утврђивање места одакле би се искључивао рад свих
електричних уређаја. 

Члан 13. 


Библиотека има уређаје за противпожарну заштиту, који
се редовно контролишу у складу с прописима. На сваких 100 м2
површине поставља се најмање један покретан апарат за суво гашење пожара. 


Депои односно магацинске просторије снабдевени су
фиксираним или покретним апаратима за гашење помоћу CO2. 

Евентуални пожар не сме се гасити водом. 


За спровођење мера противпожарне заштите задужује се
једно или више лица у зависности од величине библиотеке, а сви запослени
обучавају се у руковању противпожарним апаратима. 

Члан 14.

Водоводне, канализационе и грејне инсталације у
библиотеци редовно се контролишу и одржавају. 

Депои односно магацинске просторије обезбеђују се од
продирања подземних вода и без изведених инсталација у њима. 

Ако се зграда библиотеке налази на терену подложном поплавама,
библиотечка грађа не сме се чувати у сутеренским просторијама. Најниже полице у
приземљу треба да буду удаљене најмање 30 цм од пода. 

Значајнија библиотечка грађа чува се на вишим полицама.


Санирању штете настале поплавом приступа се одмах. Запослени
у библиотеци одмах износе материјал на суво место. Директор библиотеке
обавештава Народну библиотеку Србије о поплави и поступа по њеним упутствима. 


Члан 15. 


Књиге, новине и часописи повезују се, а остала
библиотечка грађа заштићује се одговарајућим омотима или смешта у картонске
кутије. 

До повезивања, новине и часописи чувају се у
привременим корицама, с исписаним насловом, годиштем и бројевима свезака. 


При повезивању периодичних публикација води се рачуна о
томе да дебљина повезане целине не буде већа од 8,5 цм за часописе мањег
формата а 5 цм за новине и часописе већег формата. 

Члан 16. 


Витрине и панои за излагање библиотечког материјала
постављају се у просторијама које нису изложене наглим променама температуре и
влажности. 

Конструкција витрина треба да буде таква да омогућава
циркулацију ваздуха. 

Члан 17. 


Библиотечки материјал не сме бити изложен директној
сунчевој светлости. 

Члан 18. 


За осветљавање изложених докумената штампаних или
писаних мастилом или бојом на бази угљеника – јачина упадне светлости не сме
бити већа од 150 лукса. За остали материјал и илуминарне рукописе ова вредност
не сме прећи 50 лукса. 

Сијалице треба да буду на довољној удаљености да се
температура у витрини не повећа за више од 10С за 10 часова. 


Флуоресцентне цеви постављају се ван витрина и морају
имати филтер за ултраљубичасту светлост. 

Члан 19.

При излагању књига: 


1) површина на којој се излаже књига мора бити равна,
постављена хоризонтално или под нагибом који не прелази 100; 


2) отворене странице књига придржавају се помоћу трака
или врпци од ацетат-целулозе, полиетилена, свиле, памука или лана и у те сврхе
не могу се користити лепљиве траке или металне игле; 

3) када се отворена књига изложи дуже време, једном
месечно или чешће оставља се да затворена стоји на равној подлози 24 сата. 


Повезана годишта новина и часописа излажу се на начин
из става 1. овог члана. 

Члан 20. 


Документи се излажу на равној површини од неутралног
материјала који не делује штетно на изложени материјал. Документ се причвршћује
за подлогу помоћу трака или оквира од неутралних материјала наведених у члану
19. овог правилника. Повеље се излажу вертикално, снабдевене посебним држачем
за печат (уколико га повеља има) или хоризонтално. 

Члан 21. 


Оштећена библиотечка грађа, коју није оправдано
расходовати, упућује се, у зависности од стања, на конзервацију и рестаурацију
у Народну библиотеку Србије, односно у Библиотеку Матице српске. 

Преповез, конзервација и рестаурација поступци су који
се примењују на оштећеној библиотечкој грађи ради продужавања века њеног
трајања и употребљивости. 

Све мере конзервације и рестаурације обављају искључиво
препаратори и конзерватори у конзерваторској лабораторији. 

За оштећен материјал коме је потребна конзервација и
рестаурација прави се приоритетна листа радова, у зависности од тога да ли се
ради о оштећеном материјалу који се често користи или о материјалу који ће се
излагати.

Избор примењене методе у конзервацији или рестаурацији
зависи од стања у коме се документ налази и од његовог значаја. 

Члан 22. 


У циљу заштите библиотечке грађе и уштеде у простору,
ретка и библиотечка грађа фолио формата микрофилмује се и користи у форми
микрооблика. 

У међубиблиотечку позајмицу шаље се, по могућности,
микрофилм уместо оригинала. 

Члан 23. 


У циљу повећања трајности фономатеријала и очувања
квалитета звука, овом материјалу се обезбеђује пажљиво руковање и слушање на
исправним апаратима. 

Као посебна мера заштите снимка на грамофонској плочи,
снимак се преноси на траку која ће се користити уместо плоче. 

Члан 24. 


Овај правилник ступа на снагу осмог дана од дана
објављивања у „Службеном гласнику Републике Србије". 



Број

630-3336/04-03

У
Београду, 
3.
октобра 1994.
године

Министар,

др
Нада Поповић-Перишић, с.р.



