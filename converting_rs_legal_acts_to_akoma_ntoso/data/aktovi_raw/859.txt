


	
	Zakon


	На основу члана 112. став 1. тачка 2. Устава Републике Србије, доносим
	УКАЗ
	о проглашењу Закона о потврђивању Споразумa о сарадњи у области одбране између Владе Републике Србије и Владе Црне Горе
	Проглашава се Закон о потврђивању Споразумa о сарадњи у области одбране између Владе Републике Србије и Владе Црне Горе, који је донела Народна скупштина Републике Србије на Трећој седници Другог редовног заседања у 2011. години, 5. децембра 2011. године.
	ПР број 166
	У Београду, 7. децембра 2011. године
	Председник Републике,
	Борис Тадић, с.р.
	ЗАКОН
	о потврђивању Споразумa о сарадњи у области одбране између Владе Републике Србије и Владе Црне Горе
	"Службени гласник РС - Међународни уговори", број 10 од 7. 
	децембра 2011.
	Члан 1.
	Потврђује се Споразум о сарадњи у области одбране између Владе Републике Србије и Владе Црне Горе, који је потписан у Подгорици, 20. новембра 2007. године, у оригиналу на српском и црногорском језику.
	Члан 2.
	Текст Споразума у оригиналу на српском језику гласи:
	Влада Републике Србије и Влада Црне Горе, у даљем тексту „Стране”,
	имајући у виду потребу да допринесу јачању мира и стабилности у региону, као и развоју односа између земаља у Европи и свету у духу Повеље Уједињених нација, Завршног акта из Хелсинкија и Париске повеље за нову Европу,
	оцењујући позитивно тренутне процесе интеграције у Европи и изражавајући жељу за обострано корисном сарадњом заснованом на узајамном поштовању и поверењу,
	наглашавајући потребу за свеобухватном сарадњом кроз јачање поверења и мере изградње безбедности, 
	
	споразумеле су се о следећем:
	Члан 1.
	Циљ и принципи сарадње
	(1) Циљ овог споразума је успостављање општих принципа и процедура за сарадњу у области одбране од заједничког интереса за Стране.
	(2) Сарадња између Страна биће заснована на принципима једнакости и узајамне користи.
	(3) Сарадња сагласно овом споразуму, биће у складу са националним законодавством држава Страна и принципима међународног права.
	Члан 2.
	Дефиниције
	Термини који се користе у овом споразуму имају следеће значење:
	1) Држава-пошиљалац – држава која шаље особље, средства и опрему на територију Државе-примаоца.
	2) Држава-прималац – држава на чијој територији се налазе особље, средства и опрема Државе-пошиљаоца.
	3) Особље – војна и цивилна лица на служби у институцијама и органима Страна.
	Члан 3.
	Спровођење Споразума
	(1) Надлежни органи за спровођење овог споразума су Министарство одбране Републике Србије за Владу Републике Србије и Министарство одбране Црне Горе за Владу Црне Горе.
	(2) Ради реализације овог споразума, надлежни органи Страна могу да закључе протоколе и друге додатне уговоре.
	Члан 4.
	Области сарадње
	Стране ће остваривати сарадњу у следећим областима:
	1) одбрамбене и безбедносне политике;
	2) планирања одбране;
	3) војноекономске сарадње;
	4) војнонаучне сарадње;
	5) војног образовања и обуке;
	6) законодавства у области одбране;
	7) војној медицини;
	8) војној топографији и картографији;
	9) операцијама за подршку миру;
	10) заштите животне средине у оквиру војних потреба;
	11) социјалних, спортских и културних активности;
	12) другим областима од заједничког интереса, о којима се Стране или њихови надлежни органи договоре.
	Члан 5.
	Облици сарадње
	Сарадња између Страна оствариваће се:
	1) званичним посетама;
	2) радним састанцима;
	3) разменом искустава и консултацијама; 
	4) учешћем на вежбама;
	5) учешћем на конференцијама, симпозијумима и семинарима;
	6) разменом информација и докумената и истраживачким пројектима од заједничког интереса;
	7) на друге начине о којима Стране или њихови надлежни органи постигну договор.
	Члан 6.
	Планирање 
	(1) На основу овог споразума, а сагласно специфичним потребама, надлежни органи Страна ће израдити годишњи план билатералне сарадње за наредну годину, наводећи активности, време и место одржавања, надлежне органе, број учесника и остала основна питања у вези са организацијом и спровођењем плана.
	(2) Овлашћени представници надлежних органа Страна, сваке године ће потписивати усаглашени годишњи план билатералне сарадње.
	Члан 7.
	Размена информација
	(1) Током реализације овог споразума, Стране ће размењивати искључиво информације за јавну употребу.
	(2) Размена и заштита поверљивих информација, биће регулисана посебним споразумом између Страна.
	Члан 8.
	Финансијска питања
	(1) Стране и/или надлежни органи ће по принципу реципроцитета, сносити трошкове у вези са реализацијом активности по овом споразуму, као и додатних уговора и планова.
	(2) Држава-пошиљалац ће сносити трошкове превоза своје делегације до заједнички одређеног одредишта на територији Државе-примаоца и обратно.
	(3) Држава-прималац ће сносити све трошкове превоза на својој територији, као и трошкове смештаја и исхране.
	(4) Стране и/или надлежни органи се могу договорити о другачијој подели трошковa за конкретне активности.
	Члан 9.
	Спорови
	Спорове који евентуално буду настали у вези са тумачењем или применом овог споразума, Стране и/или надлежни органи ће решавати искључиво консултацијама и преговорима.
	Члан 10.
	Измене и допуне
	Стране могу да измене и допуне овај споразум у било које време, заједничком писаном сагласношћу. Усаглашене измене и допуне ће ступити на снагу у складу са чланом 11. овог споразума.
	Члан 11.
	Завршне одредбе
	(1) Овај споразум ступа на снагу даном пријема последњег обавештења којим се Стране међусобно обавештавају да су у складу са националним законодавством спровеле поступак који је неопходан за ступање на снагу Споразума.
	(2) Споразум ће се привремено примењивати од дана потписивања.
	(3) Овај споразум се закључује на неодређени период.
	(4) Свака од Страна може да откаже овај споразум писаним обавештењем другој Страни. Споразум престаје да важи шест месеци након пријема таквог писаног обавештења.
	Потписано у Подгорици, 20. новембра 2007. године, у два истоветна примерка на српском и црногорском језику, при чему су сви примерци аутентични. 
	
	
		
			
				
				За Владу Републике Србије
				министар одбране
				Драган Шутановац, с.р.
				
				За Владу Црне Горе
				министар одбране
				мр Боро Вучинић, с.р.
			
		
	
	Члан 3.
	Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.

