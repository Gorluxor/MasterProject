


На основу члана 

37. 

став 1. Закона
о архивској грађи 
федерације
(“Службени лист СФРЈ”, бр.

11/86), 

савезни
секретар за унутрашње послове прописује



ПРАВИЛНИК


о коришћењу архивске грађе 

Савезног 
секретаријата за унутрашње послове

„Службени лист
СФРЈ”, број 47 од 4. 

августа 1989.

Члан 1.

Овим правилником прописују се услови и начин коришћења
архивске грађе Савезног секретаријата за унутрашње послове (у даљем тексту:
Савезни секретаријат) за службене потребе, научноистраживачки рад, уметничке,
културно-просветне, информативно-публицистичке сврхе и друге потребе радних
људи и грађана, самоуправних организација и заједница, друштвено-политичких и
других друштвених организација, органа друштвено-политичких заједница и других
друштвених правних и грађанских правних лица.

Члан 2.

Под коришћењем архивске грађе Савезног секретаријата за
службене потребе подразумева се, у смислу овог правилника, коришћење те
архивске грађе од стране самоуправних организација и заједница,
друштвено-политичких и других друштвених организација, органа
друштвено-политичких заједница и других друштвених и грађанских правних лица,
ради остваривања њихових функција.

Члан 3.

Под коришћењем архивске грађе Савезног секретаријата за
научноистраживачки рад подразумева се, у смислу овог правилника, коришћење те
архивске грађе у истраживањима која врше научни радници, кандидати за стицање
научних звања на научним и високошколским установама и стипендисти научних
института и факултета и самоуправне организације и заједнице које се баве
научно-истраживачким радом.

Под коришћењем архивске грађе Савезног секретаријата за
уметничке, културно-просветне и информативно-публицистичке сврхе подразумева
се, у смислу овог правилника, коришћење те архивске грађе у истраживањима за
радове и дела уметничког, културно-просветног и информативно-публицистичког
карактера намењена за објављивање, као и у истраживањима за потребе средстава
јавног информисања и издавачких организација.

Члан 4.

Коришћење архивске грађе Савезног секретаријата
одобрава, у писменој форми, савезни секретар за унутрашње послове.

Одобрење за коришћење архивске грађе Савезног
секретаријата гласи на име и не може се преносити на друго лице.

Одобрење за коришћење архивске грађе Савезног
секретаријата важи годину дана. После истека тог рока, ново одобрење може се
издати на основу образложеног писменог захтева.

Члан 5.

Орган или организација, односно лице које тражи
одобрење за коришћење архивске грађе Савезног секретаријата, у захтеву за
добијање одобрења за коришћење архивске грађе Савезног секретаријата наводи:
назив органа, односно организације, име лица које ће остварити непосредан увид
у архивску грађу, циљ истраживања и, по могућности, фондове и збирке који
садрже податке из области, односно теме истраживања.

У случају промене циља или предмета истраживања, као и
у случају промене фондова и збирки који садрже податке о области, односно теми
истраживања, корисник је дужан да прибави ново одобрење.

Уз захтев за коришћење архивске грађе Савезног
секретаријата за научноистраживачки рад и уметничке, културно-просветне и
информативно-публицистичке сврхе, лице прилаже и мишљење надлежног органа
самоуправне организације или заједнице у чијем се оквиру организује израда дела
ради чијег стварања се захтева одобрење за коришћење архивске грађе Савезног
секретаријата.

Члан 6.

Архивска грађа Савезног секретаријата постаје доступна
за коришћење за научноистраживачки рад, уметничке, културно-просветне и
информативно-публицистичке сврхе истеком рока од 30 година од дана настанка
архивске грађе, ако за поједину архивску грађу Савезног секретаријата Савезно
извршно веће не одреди дужи рок.

Члан 7.

На коришћење се даје архивска грађа Савезног
секретаријата из области, односно теме за коју је издато одобрење и из фондова
и збирки који су наведени у одобрењу.

На коришћење се даје сређена архивска грађа Савезног
секретаријата.

На коришћење се дају фотокопије, микрофилмови или друге
врсте копија архивске грађе Савезног секретаријата.

Изузетно од одредбе става 3. овог члана, изворна
архивска грађа Савезног секретаријата може се дати на коришћење за
научноистраживачки рад на основу одобрења савезног секретара за унутрашње
послове, ако не постоје копије те архивске грађе или ако то захтева изузетна
научна потреба или метод рада.

Члан 8.

Архивска грађа Савезног секретаријата користи се у за
то одређеним просторијама Савезног секретаријата.

Фотокопије, микрофилмови и друге врсте копија архивске
грађе Савезног секретаријата могу се износити из просторија Савезног
секретаријата само изузетно, уз одобрење савезног секретара за унутрашње
послове.

Члан 9.

Корисници архивске грађе Савезног секретаријата не могу
објављивати у виду збирки докумената преписе или копије докумената из архивске
грађе Савезног секретаријата без претходне сагласности савезног секретара за
унутрашње послове.

Члан 10.

Корисници архивске грађе Савезног секретаријата који
објаве радове на основу те архивске грађе дужни су да бесплатно уступе Савезном
секретаријату један примерак свог ауторског рада.

Члан 11.

На захтев корисника архивске грађе Савезног секретаријата,
Архив Савезног секретаријата може давати копије докумената, ако је овај начин
коришћења архивске грађе Савезног секретаријата наведен у одобрењу савезног
секретара за унутрашње послове.

Корисник из става 1. овог члана дужан је да сноси
трошкове копирања докумената.

Члан 12.

Представници научних установа и других институција из
иностранства, као и страни држављани користе архивску грађу Савезног
секретаријата у складу са одредбама Закона о архивској грађи федерације и овог
правилника, на основу посебног одобрења.

Одобрење из става 1. овог члана издаје савезни секретар
за унутрашње послове, у складу са одредбама међународног уговора, односно на
бази фактичког реципроцитета – ако међународни уговор није закључен.

Члан 13.

Савезни секретар за унутрашње послове, на предлог
руководиоца организационе јединице у чијем је саставу Архив Савезног
секретаријата, повућиће одобрење за коришћење архивске грађе Савезног
секретаријата, кад корисник несавесно или немарно поступа са том архивском
грађом, угрожава њен интегритет или сређеност, кад злоупотребљава податке из
архивске грађе или нарушава ред у просторијама намењеним за њено коришћење.

Члан 14.

Архив Савезног секретаријата води евиденцију корисника
архивске грађе Савезног секретаријата и евиденцију објављених радова на основу
података из архивске грађе Савезног секретаријата.

Члан 15.

За извршавање одредаба овог правилника одговоран је
руководилац организационе јединице у чијем је саставу Архив Савезног
секретаријата, као и радници који непосредно извршавају одредбе овог
правилника.

Члан 16.

Одредбе овог правилника примењују се и на коришћење
архивске грађе Савезног секретаријата, фондова и збирки докумената које су
поклоном, откупом или на други начин ушли у састав архивске грађе Савезног
секретаријата, ако власници или дародавци претходно нису одредили посебне
услове и начин коришћења те архивске грађе.

Члан 17.

Овај правилник ступа на снагу осмог дана од дана
објављивања у „Службеном листу СФРЈ”.



Бр 13722/1

27. јула 1989. године

Београд

Савезни секретар 


за унутрашње послове,


Петар Грачанин, с.р.



