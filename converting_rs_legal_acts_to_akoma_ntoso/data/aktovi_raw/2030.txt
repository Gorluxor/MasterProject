


	
	Zakon



	
			На основу члана 245. Закона о пензијском и инвалидском осигурању („Службени гласник РСˮ, бр. 34/03, 64/04 – УС, 84/04 – др. закон, 85/05, 101/05 – др. закон, 63/06 – УС, 5/09, 107/09, 101/10, 93/12, 62/13, 108/13, 75/14, 142/14 и 73/18), 
			Министар за рад, запошљавање, борачка и социјална питања доноси
			ПРАВИЛНИК
			о начину остваривања права на специјална помагала за читање и писање која се обезбеђују из средстава Републичког фонда за пензијско и инвалидско осигурање
			"Службени гласник РС", број 103 од 26. 
			децембра 2018.
			Члан 1.
			Овим правилником утврђује се начин остваривања права на специјална помагала за читање и писање (у даљем тексту: помагала), код Републичког фонда за пензијско и инвалидско осигурање (у даљем тексту: Фонд).
			Члан 2.
			Право на помагало има осигураник, односно корисник пензије – слепо лице и слепо дете осигураника.
			Члан 3.
			Лицима из члана 2. овог правилника обезбеђују се следећа помагала:
			1. Брајева писаћа машина;
			2. репродуктор;
			3. говорни софтвер за српски језик.
			Помагала се производе, одржавају и употребљавају према условима прописаним за намену за коју су произведена тако да не угрожавају здравље корисника помагала и других особа.
			Члан 4.
			Право на Брајеву писаћу машину остварују слепа лица која су обучена Брајевим писмом у школама за слепе или на посебним наставама за описмењавање слепих лица и слепа деца која се налазе на школовању до навршених 26 година живота.
			Право на репродуктор остварују слепа лица која су чланови библиотеке за слепе, а слепа деца ако се налазе на школовању до навршених 26 година живота.
			Право на говорни софтвер за српски језик остварује слепо дете, ученик – почев од V разреда основне школе, студент и запослени, коме поседовање софтвера може помоћи у вези са конкретним радним ангажовањем.
			Слепом лицу припада право на помагало код Фонда под условом да право на помагало није остварено по прописима из здравственог осигурања.
			Члан 5.
			Корисник помагала поново остварује право на помагало и то на: 
			1. Брајеву писаћу машину, након истека рока од 15 година;
			2. репродуктор, након истека рока од десет година;
			3. говорни софтвер за српски језик, након истека рока од пет година.
			Корисник помагала поново остварује право на помагало у року који се рачуна од дана испоруке помагала.
			Члан 6.
			Поступак за остваривање права на помагало покреће се на захтев слепог лица из члана 2. овог правилника, а за слепо дете осигураника на захтев осигураника, у филијали, односно служби филијале Фонда, према месту пребивалишта подносиоца захтева. 
			Уз захтев за остваривање права из става 1. овог члана достављају се следећи докази:
			1. копија личне карте за подносиоца захтева,
			2. потврда да је слепо лице члан библиотеке за слепа лица, односно да је обучено Брајевим писмом, коју издаје школа, односно организатор наставе за описмењавање,
			3. потврда да се слепо дете налази на школовању,
			4. потврда од Републичког фонда за здравствено осигурање или Фонда за социјално осигурање војних осигураника, да није остварио право на помагало, односно да ли је и када набављено једно од специјалних помагала, са назначеним датумом набавке, 
			5. оцена оправданости прописаног помагала, на начин и у поступку према коме се остварују права за ову врсту помагала у складу са прописима који уређују обавезно здравствено осигурање.
			Члан 7.
			На основу решења о признавању права на помагало, Фонд сачињава и оверава налог за издавање помагала.
			Члан 8.
			Лице из члана 2. овог правилника коме је решењем утврђено право на набавку помагала, помагало набавља од правног лица са којим Фонд има закључен уговор (у даљем тексту: испоручилац помагала).
			Уколико, након спроведеног поступка јавне набавке Фонд не закључи уговор за испоруку помагала, лице из члана 2. овог правилника, може извршити набавку из сопствених средстава и Фонду доставити захтев за рефундацију средстава за набавку помагала. Уз захтев прилаже доказе о извршеној набавци: рачун, отпремницу, или други документ којим се потврђује набавка помагала.
			Фонд врши рефундацију у висини вредности помагала из конкурсне документације за јавну набавку тог помагала.
			Члан 9.
			Испоручилац помагала је дужан да:
			1. изврши стручну контролу исправности помагала по уобичајеном поступку,
			2. достави помагало слепом лицу у року од 15 дана од дана пријема налога за издавање помагала,
			3. уз помагало достави упутство о употреби и одржавању, праву на рекламацију и року за подношење рекламације,
			4. изда оригинални гарантни лист који садржи: гарантни рок за цело помагало и поједине делове, право и услове одржавања (сервисирање, поправке и замене целог или делова помагала и списак овлашћених сервиса за одржавање), као и сертификат квалитета.
			Члан 10.
			У гарантном року испоручилац помагала је дужан да о свом трошку одржава, врши поправку и замену помагала или његовог дела, осим ако је до квара или оштећења дошло услед непажње или неправилног руковања.
			Гарантни рок тече од дана испоруке помагала и не може бити краћи од гарантног рока произвођача помагала.
			Члан 11.
			Фонд је у обавези да испоручиоцу помагала у року од 15 дана, од дана пријема испостављене фактуре и потписаног налога за издавање, уплати износ у вредности испорученог помагала, у складу са уговором.
			Испоручилац помагала не може посебно да наплаћује било које друге трошкове у вези са доставом помагала.
			Члан 12.
			Слепа лица којима је признато право на накнаду за набавку специјалног помагала за читање и писање до дана ступања на снагу овог правилника, право настављају да користе у складу са роковима утврђеним Одлуком о обезбеђивању услова за остваривање права из пензијског и инвалидског осигурања осигураника – слепог лица на накнаду за набавку специјалних помагала за читање и писање („Службени гласник РСˮ, број 69/14).
			Члан 13.
			Даном ступања на снагу овог правилника престаје да важи Одлука о обезбеђивању услова за остваривање права из пензијског и инвалидског осигурања осигураника – слепог лица на накнаду за набавку специјалних помагала за читање и писање („Службени гласник РСˮ, број 69/14).
			Члан 14.
			Овај правилник ступа на снагу 1. јануара 2019. године.
			Број 110-00-00882/2018-07 
			У Београду, 24. децембра 2018. године
			Министар,
			Зоран Ђорђевић, с.р.
	

