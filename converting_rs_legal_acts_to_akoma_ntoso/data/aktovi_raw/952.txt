


	
	Zakon


	
			На основу члана 112. став 1. тачка 2. Устава Републике Србије, доносим
			УКАЗ
			о проглашењу Закона о потврђивању Споразумa између Владе Републике Србије и Владе Црне Горе о међународном железничком граничном прелазу Пријепоље (Република Србија) – Врбница – Бијело Поље (Црна Гора)
			Проглашава се Закон о потврђивању Споразумa између Владе Републике Србије и Владе Црне Горе о међународном железничком граничном прелазу Пријепоље (Република Србија) – Врбница – Бијело Поље (Црна Гора), који је донела Народна скупштина Републике Србије, на Једанаестом ванредном заседању у Једанаестом сазиву, 14. фебруара 2019. године.
			ПР број 18
			У Београду, 15. фебруара 2019. године
			Председник Републике,
			Александар Вучић, с.р.
			ЗАКОН
			о потврђивању Споразумa између Владе Републике Србије и Владе Црне Горе о међународном железничком граничном прелазу Пријепоље (Република Србија) – Врбница – Бијело Поље (Црна Гора)
			"Службени гласник РС - Међународни уговори", број 
			2 од 18. фебруара 2019.
			Члан 1.
			Потврђује се Споразум између Владе Републике Србије и Владе Црне Горе о међународном железничком граничном прелазу Пријепоље (Република Србија) – Врбница – Бијело Поље (Црна Гора), потписан у Београду, 1. августа 2018. године, у оригиналу на српском и црногорском језику. 
			Члан 2.
			Текст Споразума у оригиналу на српском језику гласи: 
			СПОРАЗУМ
			између Владе Републике Србије и Владе Црне Горе о међународном железничком граничном прелазу Пријепоље (Република Србија) – Врбница – Бијело Поље (Црна Гора)
			Влада Републике Србије и Влада Црне Горе (у даљем тексту: „стране”),
			полазећи од пријатељских и добросуседских односа и сарадње између две државе,
			имајући у виду реалне могућности за даље јачање и унапређење узајамно корисне и равноправне дугорочне сарадње између две државе, као и њихову жељу да створе најпогодније услове за развој такве сарадње,
			примењујући одлуке о побољшању европске и регионалне саобраћајне инфраструктуре, као и законодавство и стандарде Европске уније у делу који се односи на граничне прелазе и контролу преласка државне границе,
			у жељи да унапреде кретање грађана и промет роба између две државе и олакшају саобраћај преко заједничке државне границе,
			споразумеле су се о следећем:
			Саобраћај људи и промет роба преко државне границе
			Члан 1.
			Саобраћај људи и промет роба преко државне границе између Републике Србије и Црне Горе дозвољен је само на граничним прелазима за међународни и погранични саобраћај или другим местима одређеним споразумима између страна.
			Гранични прелаз
			Члан 2.
			Стране одређују гранични прелаз за међународни железнички путнички и робни саобраћај Пријепоље – Врбница – Бијело Поље, на заједничкој државној граници, на железничкој прузи Београд–Бар.
			На основу Споразума између Владе Републике Србије и Владе Црне Горе о граничној контроли у железничком саобраћају, потписаног у Београду, 9. марта 2009. године, гранична контрола путничких возова у току вожње спроводи се на граничној прузи Пријепоље Теретна – Бијело Поље, у оба смера и за време бављења у граничним станицама Пријепоље Теретна и Бијело Поље (Црна Гора), Врбница (Република Србија), а теретних возова у заједничкој граничној станици Бијело Поље.
			Категорија граничног прелаза
			Члан 3.
			Пријепоље – Врбница – Бијело Поље је гранични прелаз прве (I) категорије.
			Гранични прелаз Пријепоље – Врбница – Бијело Поље отворен је 24 сата дневно.
			Преко граничног прелаза Пријепоље – Врбница – Бијело Поље могу се извозити, увозити и провозити све врсте роба, укључујући нафту, деривате нафте и робе на које се приликом увоза и стављања у промет плаћа акциза, према прописима страна, као и пошиљке које подлежу ветеринарској и фитосанитарној контроли.
			На граничном прелазу Пријепоље – Врбница – Бијело Поље организована је фитосанитарна и ветеринарска контрола.
			Радно време инспекцијских служби на граничном прелазу Пријепоље – Врбница – Бијело Поље одређено је одговарајућим протоколима инспекцијских служби за спровођење Споразума између Владе Републике Србије и Владе Црне Горе о граничној контроли у железничком саобраћају.
			Мешовита комисија
			Члан 4.
			За праћење спровођења одредаба овог споразума и споразума о осталим граничним прелазима и регулисања режима пограничног саобраћаја образује се јединствена Мешовита комисија, у чији састав ће свака страна именовати председника свог дела Комисије и још четири члана, те њихове заменике (у даљем тексту: Мешовита комисија).
			Послови и начин рада Мешовите комисије уредиће се Пословником. Пословник ће бити усвојен на првом састанку Мешовите комисије, која ће се одржати у року од 60 дана од дана почетка примене овог споразума.
			О именовању и изменама председника свог дела Мешовите комисије, стране ће се међусобно обавештавати дипломатским путем, а о изменама чланова Мешовите комисије председници комисија ће се обавештавати разменом писама.
			Задатак Мешовите комисије за потребе овог споразума је да усклађује рад надлежних органа у решавању просторних, техничких и других питања везаних за граничне прелазе, и то:
			– прати и анализира степен фреквентности граничних прелаза и предлаже мере и радње за бржи проток људи и роба;
			– предлаже отварање, затварање или промену броја и врсте граничних прелаза;
			– предлаже категоризацију међународних граничних прелаза и врсту контроле на граничним прелазима;
			− предлаже граничне прелазе на заједничким локацијама и начин рада на истим;
			− извршава и друге послове који су непосредно везани за граничне прелазе.
			Мешовита комисија ће се састајати и радити према указаној потреби, а најмање једном квартално, наизменично на територији страна.
			Важење споразума
			Члан 5.
			Споразум се закључује на неодређено време.
			Свака страна може споразум отказати дипломатским путем, у писаној форми. У том случају, овај споразум престаће да важи шест месеци од дана када је друга страна примила ноту о отказивању. 
			Ступање на снагу споразума
			Члан 6.
			Овај споразум ступа на снагу од дана пријема последњег писаног обавештења, дипломатским путем, којим се стране међусобно информишу о завршетку унутрашњих правних процедура потребних за његово ступање на снагу.
			Потписано у Београду, 1. августа 2018. године, у два оригинална примерка, сваки на српском и црногорском језику, при чему су оба текста једнако веродостојна.
			
				
					
					
				
				
					
						
							ЗА ВЛАДУ РЕПУБЛИКЕ СРБИЈЕ
							Потпредседник Владе и
							министар унутрашњих послова,
							др Небојша Стефановић, с.р. 
						
						
							ЗА ВЛАДУ ЦРНЕ ГОРЕ
							Министар 
							унутрашњих послова,
							Мевлудин Нухоџић, с.р.
						
					
				
			
			Члан 3.
			Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

