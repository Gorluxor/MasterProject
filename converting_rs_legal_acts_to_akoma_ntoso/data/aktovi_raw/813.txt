


	Редакцијски пречишћен текст





На
основу члана 13. Закона о библиотечкој делатности („Службени гласник РС”, број
34/94), а у складу са чланом 7. Закона о издавању публикација („Службени гласник
РС", број 37/91),

Народна
библиотека Србије доноси






СТРУЧНО УПУТСТВО

за 
каталогизацију у публикацији (CIP)

„Службени гласник
РС", бр. 
99
од
10. 

октобра 2003, 74
од 7. 
августа 
2008, 
120 од 29. децембра 2008.





I

Израда
каталошког записа у публикацији (CIP) је заједничка обавеза издавача и Народне библиотеке
Србије, утврђена Законом о издавању публикација и Законом о библиотечкој делатности.

За
издаваче из Аутономне покрајине Војводине каталошки запис у публикацији израђује
Библиотека Матице српске у Новом Саду, у сарадњи са Народном библиотеком Србије,
на начин прописан овим упутством.



II

Каталошки
запис израђује се за публикације које се налазе у фази припреме за штампу, а објављују
се у папирној и/или електронској форми CD, DVD и сл, и то:

–
за монографске публикације;

–
за серијске публикације (нови и текући наслови часописа, зборника, годишњака)


и за чланке из серијских публикација;*

–
за некњижну грађу (штампане музикалије, фонодокумента, аудиовизуелна грађа, картографска
грађа, плакати, разгледнице, графичке мапе).



*Службени гласник РС, 
број 120/2008



III

Каталошки
запис не израђује се за публикације које се према важећим међународним стандардима
за библиографски опис не обрађују појединачно (рекламни проспекти и програми, интерна
документа, публикације које се повремено ажурирају, рото-романи, упутства за руковање
и одржавање, позивнице, леци, зидни и други календари који не садрже стручне или
литерарне прилоге, ценовници производа и услуга, проспекти издавачких кућа, музеја
и сл.).




IV


Ради израде каталошког записа у публикацији издавач доставља Народној библиотеци 
Србије, односно Библиотеци Матице српске, након последње ревизије, комплетан 
материјал припремљен за објављивање који треба да садржи све прописане елементе 
и то: име и презиме аутора и других сарадника, преводилаца, уредника, лица која 
су дала стручно мишљење, наслов, наслов на изворном језику и остале податке о 
изворнику уколико је публикација превод, име носиоца ауторског права и годину 
првог објављивања са ознаком С (Copyright), податак о редном броју и осталим 
карактеристикама издања, назив, седиште и адресу издавача и штампарије, годину 
издавања и штампања, место и годину штампања изворног издања када је реч о новом 
издању, број примерака публикације (тираж), ISBN (Међународни стандардни књижни 
број), ISSN (Међународни стандардни серијски број), ISMN (Међународни стандардни 
број за штампане музикалије).



Ради израде каталошког записа за чланак издавач Народној библиотеци Србије 
доставља комплетну публикацију, дефинитивно припремљену за објављивање (коначна 
верзија, преломљен текст без исправки и руком исписаних података). Часопис мора 
да има одговарајући ISSN број (Међународни стандардни број за серијске 
публикације). Због коректне ауторске обраде, неопходно је да чланци садрже 
пагинацију, апстракте и осталу пратећу опрему, као и да часопис поседује 
насловну страну на којој су јасно назначени годиште, година и број часописа.*





*Службени гласник РС, број 120/2008



V

Каталошки
запис у публикацији израђује се у складу са важећим међународним стандардима за
библиографски опис (ISBD), јединственим каталошким принципима, системом Универзалне
децималне класификације (UDC), правилима за предметну класификацију и јединственим
комуникационим форматом за машински читљиво каталогизирање (UNIMARC).

Каталошки
запис у публикацији чини саставни део узајамног каталога (COBIB.SR) и доступан је
свим корисницима система.

Податак о језику каталогизоване публикације утврђује се
на основу претходног писменог изјашњења или дате изјаве аутора, издавача или носиоца
ауторског права у складу са законским прописима и језичком нормом.*

Податак о години рођења – смрти аутора утврђује се на основу
изјаве издавача.*

Податке о језику каталогизоване публикације и години рођења
– смрти аутора издавач уноси у прописани образац за CIP.*

 

*Службени гласник РС, број

74/2008



VI

Захтев
за израду каталошког записа у публикацији издавач подноси на прописаном обрасцу,
и уз њега прилаже публикацију припремљену за објављивање.

Каталошки
запис се израђује на основу описних елемената преузетих из саме публикације и не
представља замену за импресум.

Издавач
серијских публикација дужан је да каталошки запис одштампа на сваком следећем броју.
Уколико су се променили неки од описних елемената (наслов, поднаслов, уредник, место
издавања, издавач, формат и сл.), израђује се нови каталошки запис.

За
некњижну грађу и електронске публикације на којима, из графичких разлога, није обезбеђен
простор за комплетан каталошки запис, уносе се стандардизовани скраћени подаци.

Сваку
накнадну измену по добијеном каталошком запису издавач је дужан да достави пре штампања
публикације.

За
свако ново издање израђује се нов каталошки запис.

Под
новим издањем подразумева се сваки отисак који садржи промену било којег описног
елемента у публикацији (редног броја издања, податка, односно података о издању,
године издавања, прилога, тиража, повеза, формата, бележака и напомена, језика,
писма и сл.).



VII

Каталошки
запис у публикацији штампа се у неизмењеном облику, издвојен од осталих података
и графички истакнут.



VIII

Библиотека
је дужна да каталошки запис у публикацији изради и достави издавачу, заједно са
публикацијом, наредног радног дана од подношења захтева. Издавачи ван Београда могу
преузети каталошки запис у публикацији у току истог дана.

У
случају да издавач у року од петнаест дана не преузме публикацију, Библиотека није
дужна да је чува.



IX

Накнаду
за израду каталошког записа плаћа издавач.

Доказ о уплати накнаде издавач подноси уз приложену публикацију
и захтев за израду каталошког записа.*

Издавач
не може добити каталошки запис у публикацији ако није измирио дуг за раније урађене
записе.

Дупликат
каталошког записа издаје се на писмени, образложени захтев издавача и посебно се
наплаћује.



*Службени гласник РС, број

74/2008



X

У
случају злоупотребе или фалсификовања каталошког записа у публикацији, Народна библиотека
Србије, односно Библиотека Матице српске, обавестиће о томе Министарство културе
и Министарство финансија, и објавити у средствима јавног информисања имена издавача
који су извршили злоупотребу или фалсификовање каталошког записа.

У
случају вишекратне злоупотребе, Народна библиотека Србије, односно Библиотека Матице
српске, може ускратити издавачу могућност израде каталошког записа у публикацији.



XI

Ово упутство примењиваће
се од дана објављивања у „Службеном гласнику Републике Србије".







0101
број 1128/1

У
Београду, 3. октобра 2003. године

Народна
библиотека Србије

Управник,


Сретен
Угричић, с.р.



