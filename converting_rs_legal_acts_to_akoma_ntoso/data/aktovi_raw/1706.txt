


	
	Zakon



	
			На основу члана 12. став 1. тачка 14) Закона о привредним коморама („Службени гласник РС”, број 112/15), члана 14. став 1. алинеја 16. Статута Привредне коморе Србије („Службени гласник РС”, број 39/16) и члана 54. став 2. тачка 1) Закона о становању и одржавању зграда („Службени гласник РС”, број 104/16),
			Скупштина Привредне коморе Србије, на седници одржаној 14. децембра 2018. године, доноси
			КОДЕКС
			пословног морала организатора професионалног управљања
			"Службени гласник РС", број 99 од 18. 
			децембра 2018.
			I. ОСНОВНЕ ОДРЕДБЕ
			Члан 1.
			Кодексом пословног морала организатора професионалног управљања (у даљем тексту: Кодекс) утврђују се општи принципи и норме етичког понашања, као и професионална права и дужности у обављању послова професионалног управљања.
			Домен примене
			Члан 2.
			Одредбе Кодекса обавезујуће су за све организаторе професионалног управљања који обављају делатност на територији Републике Србије (у даљем тексту: организатор), професионалне управнике запослене код организатора, у свим пословним односима са стамбеним заједницама, власницима посебних делова и другим лицима, као и у међусобним односима између организатора и у односима професионалних управника.
			Члан 3.
			Сваки организатор је у обавези да упозна професионалне управнике са одредбама Кодекса и да обезбеди потпуно поштовање његових одредби.
			За повреду Кодекса коју учини професионални управник одговоран је организатор код којег је професионални управник радио у тренутку повреде.
			Дефинисање појмова
			Члан 4.
			Поједини изрази употребљени у Кодексу имају следеће значење: 
			(а) „организатор професионалног управљања” означава привредни субјект (привредно друштво или предузетника) који се у виду делатности бави професионалним управљањем и који је за обављање послова професионалне управе запослио на неодређено време са пуним радним временом најмање једно физичко лице које испуњава услове за професионалног управника;
			(б) „професионални управник” означава физичко лице које је положило испит за професионалног управника, стекло лиценцу за професионалног управника, уписано у регистар који води Привредна комора Србије и које је запослено код организатора професионалног управљања; 
			(в) „стамбена заједница” означава правно лице које чине сви власници посебних делова стамбене или стамбено пословне зграде (стан, пословни простор, гаража, гаражно место или гаражни бокс);
			(г) „уговор о поверавању послова професионалног управљања” означава писани уговор између стамбене заједнице и организатора професионалног управљања којим се послови управљања поверавају професионалном управнику;
			(д) „управљање зградом” обухвата послове, активности и мере које континуирано обавља професионални управник ради организовања одржавања зграде, одлучивања о коришћењу финансијских средстава и обезбеђивања коришћења зграде, односно њених делова у складу са њеном наменом;
			(ђ) „пажња доброг стручњака” означава стандард посебне вештине и повећане пажње која се у обављању послова разумно може очекивати од организатора професионалног управљања и професионалног управника и изједначава се са општим принципом добре вере у делатности професионалног управљања;
			(е) „пословни морал” подразумева морална правила која важе у пословним односима; обухвата принципе и стандарде, спонтано настале и уобичајене у пословној пракси, засноване на моралној и професионалној части, којима се уређује понашање лица из члана 2. овог кодекса.
			(ж) „Суд части” означава Суд части при Привредној комори Србије, који утврђује одговорност и изриче мере за повреде Кодекса.
			Циљ Кодекса
			Члан 5.
			Циљ Кодекса је да допринесе успостављању и учвршћивању добрих пословних обичаја у области професионалног управљања, обезбеди обављање послова у складу са пословним моралом и начелима савесности и поштења и допринесе развоју пословања у оквиру делатности професионалног управљања.
			II. ОСНОВНА НАЧЕЛА
			Законитост пословања
			Члан 6.
			Организатор и професионални управник приликом обављања послова у оквиру својих права и обавеза дужни су да се придржавају закона и других општих аката.
			Дужност испуњења обавеза
			Члан 7.
			Организатор и професионални управник дужни су да одговорно и у потпуности извршавају обавезе утврђене Законом о становању и одржавању зграда, другим општим актима и уговором о поверавању послова професионалног управљања.
			Заштита угледа
			Члан 8.
			Организатор и професионални управник дужни су да поступају у складу са моралним стандардима уобичајеним у својој професији, да се уздржавају од непримереног понашања којим би нарушили сопствени професионални интегритет и углед своје професије.
			Углед и достојанство професије захтева одговарајући и адекватно опремљени пословни простор (радна, комуникациона и информатичка опрема). 
			Организатор и професионални управник о коме се у средствима јавног информисања пише или говори на начин којим се наноси штета угледу тог лица или делатности које врши, дужан је да се на одговарајући начин огради од таквог извештавања и да без одлагања затражи исправку нетачних и непотпуних информација у складу са посебним прописима.
			Информисаност
			Члан 9.
			Организатор и професионални управник дужни су да стамбеним заједницама и власницима посебних делова, пре закључења уговора, транспарентно представе своје пословање, дају тачне, прецизне и поуздане релевантне податке и пруже им тачне информације о свом статусу, својим организационим, кадровским и другим могућностима значајним за процену способности организатора за обављање послова професионалног управљања.
			Све одредбе уговора о поверавању послова професионалног управљања треба да буду формулисане на јасан и прецизан начин који не оставља сумњу у погледу њиховог смисла и значења.
			Организатор и професионални управник дужни су да стамбеним заједницама и власницима посебних делова у току трајања уговора пружају јасне информације и одговарају на поднете пријаве, захтеве или притужбе у примереним роковима.
			Стручност
			Члан 10.
			Организатор и професионални управник дужни су да послове прописане законом, одговарајућим општим актима и овим кодексом обављају на професионалан начин, савесно и благовремено.
			Организатор и професионални управник су у обављању своје делатности дужни посветити посебну пажњу континуираном стручном усавршавању, што подразумева тачно и правовремено информисање, присуствовање периодичним семинарима и обукама, као и стално праћење прописа и стручне литературе из предметне делатности, провере стечених знања, и др.
			Примена Кодекса
			Члан 11.
			Овај посебан кодекс примењује на територији Републике Србије и пред Судом части при Привредној комори Србије.
			Повредом правила пословног морала сматраће се свако поступање које је супротно начелима из чл. 6. до 10. овог кодекса и поступање које је у супротности са правилима овог кодекса, за које се организаторима изричу мере прописане овим кодексом и Правилником о Суду части при Привредној комори Србије.
			III. ПРОФЕСИОНАЛНА ПРАВА И ДУЖНОСТИ (ПРОФЕСИОНАЛНИ СТАНДАРДИ И НОРМАТИВИ)
			Члан 12.
			Организатор и професионални управник имају право на накнаду за обављање послова професионалног управљања.
			Висина накнаде за обављање послова утврђује се уговором о поверавању послова професионалног управљања закљученог између организатора и стамбене заједнице.
			У случају принудне управе, професионални управник има право на накнаду чија је висина одређена одлуком јединице локалне самоуправе.
			Члан 13.
			У вршењу послова професионални управник има право на заштиту од узнемиравања, нарочито путем средстава јавног информисања, којима се доводи у питање достојанство, лични и професионални интегритет професионалног управника.
			Члан 14.
			У случају спречености за рад или одсуства, професионални управник може, у складу са законом, издати другом лицу које има лиценцу за обављање послова професионалног управника пуномоћје за предузимање хитних и неодложних послова, које мора бити оверено у складу са посебним законом.
			Члан 15.
			Организатор, односно професионални управник дужан је прилагодити број и обим послова које преузима својим стручним, радним и организационим могућностима, како би могао квалитетно и благовремено испунити све преузете обавезе. 
			Члан 16.
			Приликом предузимања радњи управљања, организатор, односно професионални управник дужни су да једнако поступају према свим власницима посебних делова, уз забрану довођења у повлашћени, односно неравноправан положај, посебно по основу расе, вероисповести, националности или по основу било ког другог личног својства. 
			Члан 17.
			У вршењу послова професионалног управљања организатор и професионални управник може тражити приступ само оним информацијама и подацима прописаним Законом који су му потребни за вршење послова, а добијене информације мора користити у складу са законом.
			Члан 18. 
			Организатор и професионални управник дужни су да са посебном пажњом поступају према особама са инвалидитетом.
			Члан 19. 
			Професионални управник дужан је да обезбеђује извршење радова на хитним интервенцијама.
			Члан 20.
			Професионални управник одговара стамбеној заједници за штету коју она претрпи због његових пропуста у раду, као и сваком власнику посебног, односно самосталног дела уколико због пропуста у његовом раду претрпе штету на посебном односно самосталном делу. 
			Професионални управник је дужан да предузима све потребне радње, укључујући и подношење тужбе, у циљу регреса за трошкове одржавања односно поправке против лица које је одговорно за оштећење заједничких делова зграде у законом прописаном року.
			Уколико професионални управник пропусти да поднесе тужбу у року из става 2. овог члана, одговара солидарно са лицем одговорним за насталу штету.
			Члан 21.
			Професионални управник је дужан да извршава одлуке стамбене заједнице, као и да, у складу са одлуком стамбене заједнице, савесно и одговорно располаже средствима са текућег рачуна стамбене заједнице.
			Професионални управник дужан је да власницима посебних делова електронски или на други начин омогући увид у стање и промене на текућем рачуну стамбене заједнице.
			Члан 22.
			Професионални управник дужан је да најмање два пута годишње подноси извештај о свом раду стамбеној заједници.
			У случају престанка важења уговора о поверавању послова професионалног управљања, овај извештај професионални управник дужан је да поднесе најкасније у року од 30 дана од дана престанка важења уговора.
			Члан 23.
			Професионални управник дужан је да прима путем телефона и осталих сервиса (е-mail, fax, кол центар, интернет страница, вајбер и сл.) пријаве кварова или других проблема у стамбеној заједници (непоштовање кућног реда, бука и други штетни утицаји у згради) сваким даном у недељи у периоду од 00,00 до 24,00 часа.
			Професионални управник евидентира све примљене пријаве са подацима о проблему и времену пријема, као и са другим познатим подацима о подносиоцу пријаве, лицу које је проузроковало проблеме и др.
			Члан 24.
			Професионални управник дужан је да предложи скупштини стамбене заједнице висину накнаде за одржавање заједничких делова зграде и земљишта на основу најмање три прикупљене понуде од лица која се баве одржавањем заједничких делова зграде и земљишта.
			Професионални управник именован у поступку принудне управе дужан је да донесе одлуку о трошковима одржавања и управљања зградом у складу са одлуком јединице локалне самоуправе, уз претходну сагласност надлежног органа јединице локалне самоуправе.
			IV. ПОВРЕДЕ ПРОФЕСИОНАЛНИХ СТАНДАРДА И НОРМАТИВА
			Члан 25.
			Нису дозвољене активности и начини наступања на тржишту организатора, односно професионалног управника који су противни одредбама Кодекса и представљају његово кршење, посебно радње које се могу окарактерисати као нелојална конкуренција и непрофесионално понашање.
			Нелојална конкуренција
			Члан 26.
			Нелојална конкуренција представља активност која је противна добрим пословним обичајима и пословном моралу и којом се наноси или се може нанети штета неком другом организатору или професионалном управнику.
			Нелојалном конкуренцијом у пословима професионалног управљања сматра се нарочито:
			– изношење нетачних података или неистина о другом организатору који штете његовом угледу и пословању; 
			– придобијање нових стамбених заједница и власника посебних делова давањем или обећањем награде или неке друге имовинске користи и погодности која је противна важећим прописима; 
			– предузимање непримерених радњи усмерених на раскид пословног односа између другог организатора и стамбених заједница са којима је у уговорном односу, као и на спречавање, односно отежавање заснивања тих односа; 
			– омаловажавање другог организатора/професионалног управника путем средстава јавног информисања.
			Непрофесионално понашање
			Члан 27.
			Непрофесионално понашање у пословима професионалног управљања представљају поступци који нису у складу са добрим пословним обичајима и правилима пословног морала. 
			Непрофесионалним понашањем у пословима професионалног управљања нарочито се сматрају следећи случајеви:
			– када организатор, односно професионални управник у свом пословању не поступа са пажњом доброг стручњака, односно професионалном пажњом коју му налажу правила струке и обичаји; 
			– пропуштање организатора, односно професионалног управника да власницима посебних делова пружи потпуну информацију о одредбама уговора о поверавању послова професионалног управљања, накнадама, и другим битним елементима уговора; 
			– давање нетачних или непотпуних обавештења власницима посебних делова у вези са битним елементима уговора о поверавању послова професионалног управљања, чиме се власници посебних делова могу довести у заблуду при доношењу одлуке; 
			– пропуштање организатора да професионалне управнике упозна са овим кодексом и невршење контроле од стране организатора у погледу примене Кодекса; 
			– неовлашћено давање података о власницима посебних делова, супротно закону и одговарајућим прописима; 
			– узнемиравање и примена притиска, којима се утиче на значајно смањење слободе избора или понашања власника посебних делова у вези са закључењем уговора о поверавању послова професионалног управљања, тако да стамбена заједница донесе одлуку коју иначе не би у другим околностима донела; 
			– нуђење, уговарање и обављање послова по ценама које су ниже од висине минималне накнаде за управљање у случају принудно постављеног професионалног управника, коју утврђује јединица локалне самоуправе својим актима;
			– када организатор или професионални управник има непрофесионалан однос према стамбеној заједници или власнику посебног дела који је захтевао раскид закљученог уговора; 
			– када организатор и професионални управник не поштују вољу стамбене заједнице и одлуку о избору другог професионалног управника или одлуку о раскиду уговора са организатором и пропуштају да предају постојећу документацију и извештаје о стању расположивих средстава; 
			– и свако друго поступање организатора и професионалног управника које је у супротности са начелима и правилима овог кодекса и позитивним прописима Републике Србије.
			V. ТЕЖЕ ПОВРЕДЕ ПРОФЕСИОНАЛНИХ СТАНДАРДА И НОРМАТИВА
			Члан 28.
			Као теже повреде професионалних стандарда и норматива у обављању послова професионалног управљања сматрају се нарочито: 
			– непредузимање радњи у циљу спречавања или отклањања опасности по живот и здравље људи, животну средину, привреду или имовину веће вредности, односно необезбеђивање сигурности зграде и њене околине; 
			– понављање повреда одредаба овог кодекса; 
			– неоправдано одбијање послова који се добијају кроз поступак принудне управе;
			– други случајеви за које Суд части оцени да представљају теже повреде пословног морала
			VI. САРАДЊА НА УНАПРЕЂЕЊУ ПОСЛОВНОГ МОРАЛА У ПОСЛОВИМА ПРОФЕСИОНАЛНОГ УПРАВЉАЊА
			Члан 29.
			Организатори и професионални управници и њихова удружења развијаће у оквиру своје делатности међусобну стручну, пословну и професионалну сарадњу која је од интереса за развој и унапређење професионалног управљања и пословног морала у пословима професионалног управљања.
			Организатори и професионални управници и њихова удружења радиће на промовисању етичког поступања, у складу са добрим пословним обичајима и пословним моралом, јачању професионалног односа и одговорности према стамбеним заједницама и власницима посебних делова, као и узајамног поверења и партнерске сарадње.
			VII. ОДНОСИ СА ТРЕЋИМ ЛИЦИМА И ИНСТИТУЦИЈАМА
			Члан 30.
			Организатор и професионални управник дужни су да надлежним органима јединице локалне самоуправе, органима који врше инспекцијски надзор, Привредној комори Србије и државним органима, достављају тачне и ажурне податке о свом раду у складу са законом и другим општим актима.
			Професионални управник је дужан да органима који врше инспекцијски надзор омогући потпун и несметан увид у документацију којом располаже, као и улазак у све заједничке и самосталне делове и вршење увиђаја у њима.
			Организатор је дужан да Привредној комори Србије у прописаном року достави уговор са професионалним управником, као и све промене из тог уговора. 
			Организатор је дужан да Привредној комори Србије у прописаном року доставља списак активних, истеклих и раскинутих уговора о поверавању послова професионалног управљања са стамбеним заједницама, као и сваку промену података из наведених уговора.
			VIII. КАЗНЕНЕ ОДРЕДБЕ
			Члан 31.
			У случају повреде одредаба Кодекса, Суд части након спроведеног поступка, организатору изриче мере у складу са Законом о привредним коморама, Статутом Привредне коморе Србије и Правилником о Суду части при Привредној комори Србије.
			Суд части организатору може изрећи следеће мере друштвене дисциплине: 
			1. опомену; 
			2. јавну опомену са објављивањем на Управном одбору Привредне коморе Србије; 
			3. јавну опомену са објављивањем на интернет страници Привредне коморе Србије. 
			Изузев мера из става 2. овог члана, Суд части може у случају теже повреде организатору изрећи и заштитне мере, утврђене посебним законом.
			Правноснажна одлука Суда части којом је утврђена тежа повреда добрих пословних обичаја и пословног морала, односно повреда одредаба Кодекса, доставља се служби Привредне коморе Србије која је надлежна за покретање поступка за одузимање лиценце професионалном управнику.
			IX. ЗАВРШНА ОДРЕДБА
			Члан 32.
			Овај кодекс ступа на снагу осмог дана од дана објављивања у „Службеном гласнику Републике Србије”.
			02.01 број 13/6
			У Београду, 14. децембра 2018. године 
			Привредна комора Србије
			Председник Скупштине, 
			Милош Ненезић, с.р.
	

