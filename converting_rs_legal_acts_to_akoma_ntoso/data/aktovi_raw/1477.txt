


	
	Zakon


	
				На основу члана 46. став 5. Закона о уговорима о превозу у железничком саобраћају („Службени гласник РС”, број 38/15), 
				Министар грађевинарства, саобраћаја и инфраструктуре доноси
				ПРАВИЛНИК
				о форми, изгледу и садржини товарног, односно колског листа у унутрашњем железничком саобраћају
				"Службени гласник РС", број 38 од 29. априла 
				2015.
				Уводна одредба
				Члан 1.
				Овим правилником прописују се форма, изглед и садржина товарног, односно колског листа о превозу робе у унутрашњем железничком саобраћају.
				Дефиниције
				Члан 2.
				Поједини изрази употребљени у овом правилнику имају следеће значење: 
				1) пломба је обележје које се поставља на робу која се превози, како би се спречило неовлашћено располагање робом и очувала њена истоветност;
				2) отправна станица је станица у којој започиње уговорени превоз робе;
				3) манипулативно место је место предвиђено за утовар, истовар и претовар робе која се превози.
				Форма и изглед товарног, односно колског листа
				Члан 3.
				Товарни, односно колски лист може бити у папирној и електронској форми.
				Примену електронске форме товарног, односно колског листа превозник и корисник превоза уређују посебним споразумом. 
				Товарни лист у папирној форми штампа се као образац.
				Превозник на својој интернет страници објављује упутство, текст споразума и информатички приступ електронској форми товарног, односно колског листа.
				Изглед товарног, односно колског листа у папирној форми дат је у тарифи превозника.
				Садржај товарног, односно колског листа
				Члан 4.
				Товарни, односно колски лист садржи текстуалне и нумеричке податке, које уносе пошиљалац, превозник и прималац пошиљке. 
				Товарни лист је подељен на ћелије у које се уносе подаци.
				Товарни, односно колски лист садржи:
				1) назив товарног, односно колског листа;
				2) пошиљаоца;
				3) бројеве пломби;
				4) отправну станицу, манипулативно место и место утовара;
				5) примаоца;
				6) серију и подсерију кола и број кола;
				7) границу товарења, број осовина и сопствену масу кола;
				8) изјаве о превозу и изјаве о плаћању;
				9) упутну станицу, манипулативно место и место истовара;
				10) назначење врсте робе из класификације и масу робе; 
				11) ознака робе која је материја РИД;
				12) потврду о преузимању робе на превоз;
				13) тарифске податке за обрачун превознине, превознина, накнаде за споредне услуге и износ укупних трошкова;
				14) жигове отправне, успутних и упутне станице; 
				15) службене напомене;
				16) измене уговора о превозу;
				17) извештај примаоцу о приспећу пошиљке и потврду о њеном преузимању.
				18) товарни, односно колски лист, може да садржи и друге податке. 
				Завршна одредба
				Члан 5.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-257/2016-04
				У Београду, 24. априла 2017. године
				Министар,
				проф. др Зорана З. Михајловић, с.р.
	

