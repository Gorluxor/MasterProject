





На основу члана 11. став 2. Закона о средњој школи („Службени
гласник РС”, бр. 50/92, 53/93, 67/93, 48/94 и 24/96),

Влада Републике Србије доноси

ОДЛУКУ

О ОСНИВАЊУ СПОРТСКЕ ГИМНАЗИЈЕ
У БЕОГРАДУ

„Службени гласник
РС”, број 22 од
26.04.2002.





Члан 1.

Оснива се Спортска гимназија у Београду, као школа за обављање
делатности у области средњег образовања и васпитања.





Члан 2.

Гимназија ће пословати под називом: Спортска гимназија,
са потпуном одговорношћу.

Седиште Спортске гимназије (у даљем тексту: Гимназија) је
у Београду, Улица Петра Чајковског број 2а.





Члан 3.

На оснивање, организацију и рад Гимназије примењују се прописи
о јавним службама и средњој школи.





Члан 4.

Средства за почетак рада и обављање делатности Гимназије
обезбеђују се у складу са законом.





Члан 5.

Гимназија ће остваривати наставне планове и програме од
првог до четвртог разреда за друштвено-језички смер и природно-математички смер
Гимназије почев од школске 2002/2003. године.

Наставни план и програм остварује се на српском језику.





Члан 6.

До конституисања школског одбора Влада Републике Србије
образује привремени школски одбор, који има председника и девет чланова.





Члан 7.

Привремени школски одбор:

1) донеће статут Гимназије до 1. септембра 2002. године,

2) донеће годишњи програм рада Гимназије,

3) расписаће конкурс за избор наставника и стручних сарадника
и даће мишљење о њиховом избору,

4) обављаће друге послове из надлежности школског одбора
утврђене законом.

Привремени школски одбор престаје са радом када оснивач
именује школски одбор у складу са законом.





Члан 8.

До именовања директора Гимназије његове послове ће обављати
и вршити његова овлашћења вршилац дужности директора Гимназије кога ће именовати
министар просвете и спорта.





Члан 9.

Општи акти Гимназије донеће се у року од 30 дана од дана
доношења статута Гимназије.





Члан 10.

Ученици осам одељења трећег разреда који су започели стицање
образовања школске 1999/2000. године, ученици пет одељења другог разреда који су
започели стицање образовања школске 2000/2001. године и ученици осам одељења првог
разреда који су започели стицање образовања школске 2001/2002. године у Једанаестој
београдској гимназији у Београду наставиће средње образовање у Гимназији по наставним
плановима и програмима по којима су започели образовање, у складу са законом.





Члан 11.

Ова одлука ступа на снагу
осмог дана од дана објављивања у „Службеном гласнику Републике Србије”.



05
број 611-6695/2002

У
Београду, 25. априла 2002. године

Влада
Републике Србије

Потпредседник,

Душан
Михајловић, с.р.



