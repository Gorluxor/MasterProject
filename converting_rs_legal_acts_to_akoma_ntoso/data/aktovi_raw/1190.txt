


	
	Zakon


				На основу члана 19. став 2, члана 20. став 2. и члана 28. став 2. Закона о заштити од јонизујућих зрачења и о нуклеарној сигурности („Службени гласник РС”, број 36/09) и тачке 8. став 5. подтачке 5) Одлуке о оснивању Агенције за заштиту од јонизујућих зрачења и нуклеарну сигурност Србије („Службени гласник РС”, број 76/09), 
				Управни одбор Агенције за заштиту од јонизујућих зрачења и нуклеарну сигурност Србије доноси
	
	
				ПРАВИЛНИК
				о евиденцији о извршеним пословима из области заштите од јонизујућих зрачења
				
				"Службени гласник РС", број 17 од 15. марта 2011.
	
	
				ПРЕДМЕТ УРЕЂИВАЊА 
	
				Члан 1.
				Овим правилником прописује се садржај евиденције коју воде овлашћена правна лица за послове из области заштите од јонизујућих зрачења (у даљем тексту: овлашћена правна лица) као и образац и садржај евиденције коју овлашћена правна лица морају да доставе Агенцији за заштиту од јонизујућих зрачења и нуклеарну сигурност Србије (у даљем тексту: Агенција). 
	
				ПОСЛОВИ ИЗ ОБЛАСТИ ЗАШТИТЕ ОД ЈОНИЗУЈУЋИХ ЗРАЧЕЊА ОВЛАШЋЕНИХ ПРАВНИХ ЛИЦА 
	
				Члан 2.
				Обавезу вођења евиденције према овом правилнику имају правнa лица овлашћена за послове из области заштите од јонизујућих зрачења који су наведени у овом члану: 
				1. мониторинг радиоактивности или поједина испитивања у оквиру мониторинга;
				2. мерења садржаја радионуклида у води за пиће, животним намирницама, сточној храни, лековима, предметима опште употребе, грађевинском материјалу и другим робама; 
				3. мерења ради правовремене најаве акцидента;
				4. мерења ради процене нивоа излагања јонизујућим зрачењима професионално изложених лица, пацијената и становништва; 
				5. мерења ради контроле система управљања квалитетом мера заштите од јонизујућих зрачења; 
				6. деконтаминацијa радне и животне средине;
				7. деконтаминацијa лица;
				8. контрола радиоактивности роба.
	
				САДРЖАЈ ЕВИДЕНЦИЈЕ 
	
				Члан 3.
				Овлашћено правно лице обавезно је да води евиденцију о извршеним пословима из области заштите од јонизујућих зрачења према садржају описаном у Прилогу 1. који је одштампан уз овај правилник и чини његов саставни део. 
	
				Члан 4.
				Овлашћено прaвно лице дужно је да чува податке из евиденције из члана 3. овог правилника у периоду од 30 година.
	
				Члан 5.
				Овлашћено правно лице је дужно да достави Агенцији податке о извршеним пословима из области заштите од зрачења најкасније до 31. јануара текуће године за претходну годину, према садржају обрасца и Обрасцу бр. 2, датим у Прилогу 2. који је одштампан уз овај правилник и чини његов саставни део.
	
				Члан 6.
				Податке из члана 5. овог правилника овлашћено правно лице доставља Агенцији у штампаном и електронском облику. 
	
				Члан 7.
				Овлашћено правно лице дужно је да поред евиденције из члана 5. овог правилника достави Агенцији годишњу анализу резултата мерења извршених у циљу спровођења мера заштите од јонизујућих зрачења најкасније до 31. марта текуће године за претходну годину. 
				Став 1. овог члана не односи се на годишњи извештај о мониторингу радиоактивности за кога је рок достављања 31. мај текуће године за претходну годину. 
	
				Члан 8. 
				Овлашћено правно лице је дужно да достави Агенцији извештај о извршеним пословима из области заштите од јонизујућих зрачења са проценом ризика у случајевима када резултати мерења указују на неприхватљив ризик од јонизујућих зрачења за изложена лица, пацијенте или животну средину у најкраћем року, а најкасније 15 дана од дана обављеног мерења којим је констатована неправилност. 
	
				СТУПАЊЕ НА СНАГУ
	
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
	
	
				Број 110-00-2/2011-01
				У Београду, 9. фебруара 2011. године
				Председник
				Управног одбора,
				проф. др Иштван Бикит, с.р.
	
	
				ПРИЛОГ 1.
	
				ПОДАЦИ КОЈЕ САДРЖИ ЕВИДЕНЦИЈА О ОБАВЉЕНИМ ПОСЛОВИМА У ОБЛАСТИ СПРОВОЂЕЊА МЕРА ЗАШТИТЕ ОД ЗРАЧЕЊА
				1. Општи подаци о извршеним пословима, и то: 
				1) Врста посла;
				2) Назив правног лица/предузетника код кога је обављен;
				3) Адреса правног лица/предузетника: (телефон, факс и електронска адреса);
				4) Број и датум лиценце за обављање радијационе делатности (ако постоји);
				5) Лице одговорно за заштиту од јонизујућих зрачења (телефон, факс и електронска адреса);
				6) Датум мерења.
				2. Подаци према врсти посла 
				– Евиденција о дијагностичким генераторима рендгенског зрачења треба да садржи:
				1) назив генератора и додатних уређаја;
				2) назив и седиште произвођача;
				3) тип и серијски број генератора, односно рендгенске цеви;
				4) број и датум издавања решења за набавку;
				5) број и датум издавања решења за коришћење;
				6) број и датум атеста;
				7) врста генератора и намена генератора;
				8) врста тубуса;
				9) режим рада (просветљавање, снимање);
				10) максимални напон рендгенске цеви и анодна струја;
				11) спој генератора;
				12) филтрација;
				13) поновљивост времена снимања, високог напона и еквивалента дозе;
				14) положај референтне осе;
				15) врста пријемника слике;
				16) промене вршене на уређају (кварови, поправке, сервиси, замена цеви);
				17) датум и разлог престанка коришћења генератора.
				– Евиденција о радиотерапијским генераторима јонизујућих зрачења треба да садржи:
				1) назив и врста генератора;
				2) назив и седиште произвођача;
				3) број и датум издавања решења за набавку;
				4) број и датум издавања решења за коришћење;
				5) број и датум атеста;
				6) тип и серијски број генератора;
				7) намена генератора;
				8) врста и енергија зрачења, односно максимални напон и анодна струја;
				9) промене вршене на уређају (кварови, сервисирање и одржавање);
				10) датум и разлози престанка коришћења генератора.
				– Евиденција о затвореним изворима јонизујућих зрачења треба да садржи:
				1) назив, ознака радионуклида и намена извора зрачења;
				2) назив и седиште произвођача;
				3) датум и број решења за набавку извора зрачења;
				4) датум и број решења за коришћење извора;
				5) датум производње и почетна активност;
				6) датум почетка коришћења;
				7) планирани период коришћења;
				8) активност извора зрачења на крају коришћења;
				9) врста и ознака контејнера;
				10) место за привремено чување извора;
				11) датум престанка коришћења;
				12) правно лице које преузима извор зрачења. 
				– Евиденција о отвореним изворима јонизујућих зрачења треба да садржи:
				1) назив, ознака радионуклида;
				2) назив и намена радиофармацеутика (за медицинску примену);
				3) назив и седиште произвођача и испоручиоца;
				4) датум и број решења којим се одобрава рад са отвореним изворима зрачења;
				5) класа послова;
				6) максималне одобрене месечне и годишње активности по сваком радионуклиду;
				7) спремиште за привремено чување радиоактивног отпада;
				8) начин ослобађања од контроле.
				– Евиденција о изложености становништва јонизујућим зрачењима треба да садржи:
				1) назив мерног места;
				2) временски период у коме је обављено мерење;
				3) јачина амбијенталног еквивалента дозе (минимална, максимална, средња);
				4) амбијентални еквивалент дозе;
				5) специфична активност вештачких радионуклида у ваздуху;
				6) специфична активност вештачких радионуклида у чврстим и течним падавинама;
				7) специфична активност вештачких радионуклида у земљи;
				8) специфична активност вештачких радионуклида у намирницама, води за пиће и предметима опште употребе;
				9) специфична активност вештачких радионуклида у сточној храни;
				10) специфична активност радионуклида у грађевинском материјалу;
				11) специфична активност радионуклида у узорцима из боравишних простора;
				12) процењена ефективна доза за становништво.
				– Евиденција о изложености јонизујућим зрачењима професионално изложених лица треба да садржи:
				1) назив и седиште корисника извора јонизујућих зрачења;
				2) име, презиме и пол лица;
				3) дан, месец и година рођења;
				4) јединствени матични број грађана;
				5) стручна спрема;
				6) радни стаж у зони зрачења;
				7) врста извора зрачења коме је лице изложено;
				8) појединачне и годишње вредности личног еквивалента дозе Hp(10) и Hp(0.07);
				9) процењену годишњу ефективну дозу;
				10) процењену ефективну дозу у случају ванредног догађаја.
				
	
	ПРИЛОГ 2.
				
	ПОДАЦИ ИЗ ЕВИДЕНЦИЈЕ О ОБАВЉЕНИМ ПОСЛОВИМА У ОБЛАСТИ СПРОВОЂЕЊА МЕРА ЗАШТИТЕ ОД ЗРАЧЕЊА КОЈЕ ОВЛАШЋЕНО ЛИЦЕ ДОСТАВЉА АГЕНЦИЈИ 
				1. Подаци о овлашћеном правном лицу, и то: 
				1) Назив овлашћеног правног лица;
				2) Матични број и порески идентификациони број правног лица или предузетника;
				3) Град, улица и број, телефон, факс и електронска адреса;
				4) Број и датум решења о овлашћењу за обављање послова из области заштите од јонизујућих зрачења:
				(1) Мониторинг радиоактивности или поједина испитивања у оквиру мониторинга; 
				(2) Мерења садржаја радионуклида у води за пиће, животним намирницама, сточној храни, лековима, предметима опште употребе, грађевинском материјалу и другим робама; 
				(3) Мерења ради правовремене најаве акцидента;
				(4) Мерења ради процене нивоа излагања јонизујућим зрачењима професионално изложених лица, пацијената и становништва; 
				(5) Мерења ради контроле система управљања квалитетом мера заштите од јонизујућих зрачења; 
				(6) Деконтаминацијa радне и животне средине;
				(7) Деконтаминацијa лица;
				(8) Контрола радиоактивности роба.
				5) Лице за контакт (телефон, факс и електронска адреса).
				2. Евиденција о извршеним пословима, и то: 
				1) Врста посла;
				2) Назив правног лица/предузетника код кога је обављен;
				3) Адреса правног лица/предузетника: (телефон, факс и електронска адреса);
				4) Број и датум лиценце за обављање радијационе делатности/нуклеарне активности;
				5) Лице одговорно за заштиту од јонизујућих зрачења (телефон, факс и електронска адреса);
				6) Списак и број обављених послова;
				7) Списак извора јонизујућих зрачења који не задовољавају законске прописе за коришћење са описом недостатака за послове наведене под подаци о овлашћеном правном лицу, тачка 4) подтачка (4) или списак узорака и врста мерења који указују на повећан ризик од јонизујућих зрачења за послове наведене под подаци о овлашћеном правном лицу, тачка 4) подтачка (1), (2), (3), (5), (6), (7) и (8); 
				8) Напомена.
				3. Oвера евиденције:
				– Место и датум;
				– За овлашћено правно лице;
				– Место печата;
				– Потпис одговорног лица.
				
	
				
	
