


	
	Zakon

	


				На основу члана 24. став 2. Закона о употреби Војске Србије и других снага одбране у мултинационалним операцијама ван граница Републике Србије („Службени гласник РС”, број 88/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
				Влада доноси
	
	УРЕДБУ
				о основима и мерилима за увећање плате и друга новчана примања припадника Војске Србије и других снага одбране за време учешћа у мултинационалним операцијама ван граница Републике Србије
				"Службени 
				гласник РС", број 27 од 20. априла 2011.
	
	I. УВОДНА ОДРЕДБА
				
	Члан 1.
				Овом уредбом прописују се основи и мерила за увећање плате и друга новчана примања припадника Војске Србије и других снага одбране за време учешћа у мултинационалним операцијама ван граница Републике Србије.
				
	
	II. ОСНОВИ И МЕРИЛА ЗА УВЕЋАЊЕ ПЛАТЕ
	И ДРУГА НОВЧАНА ПРИМАЊА
				
	Члан 2.
				Припадници Војске Србије и других снага одбране за време учешћа у мултинационалним операцијама ван граница Републике Србије (у даљем тексту: мултинационалне операције), у складу са законом, имају право на:
				1) увећање плате;
				2) накнаду трошкова за ризик у служби;
				3) додатак за географске и климатске услове.
				
	Члан 3.
				Основицу за обрачун увећања плате, накнаде трошкова за ризик у служби и додатка за географске и климатске услове утврђује Влада.
				Основица из става 1. овог члана утврђује се у складу са износом средстава која су распоређена надлежним министарствима и другим органима државне управе, намењена за финансирање трошкова учешћа у мултинационалним операцијама.
				
	Члан 4.
				Професионалним војним лицима, цивилним лицима, припадницима активне резерве (у даљем тексту: припадници Војске Србије) и припадницима других снага одбране, за време учешћа у мултинационалним операцијама утврђује се увећање плате множењем коефицијента одређеног за учешће у мултинационалној операцији са основицом.
				За учешће у мултинационалној операцији, у зависности од категорије лица, одређује се коефицијент, и то:
				1) за професионална војна лица и припаднике активне резерве – према чину;
				2) за цивилна лица и припаднике других снага одбране – према степену стручне спреме и ефективног радног стажа;
				3) за полицијске службенике Министарства унутрашњих послова – према чину, односно звању полицијског службеника. 
				Лицу из става 1. овог члана због вршења командне или штабне дужности и због вршења специфичне дужности коефицијент одређен за учешће у мултинационалној операцији увећава се.
				
	Члан 5.
				Професионалном војном лицу и припаднику активне резерве за учешће у мултинационалној операцији одређује се коефицијент према чину који има, и то:
				1) генерал-мајор 7,50
				2) бригадни генерал 7,00
				3) пуковник 6,50
				4) потпуковник 6,00
				5) мајор 5,50
				6) капетан 5,00
				7) поручник 4,50
				8) потпоручник 4,00
				9) заставник I класе 3,40
				10) заставник 3,30 
				11) старији водник I класе 3,20 
				12) старији водник 3,10 
				13) водник 3,00 
				14) млађи водник 2,80 
				15) десетар 2,70 
				16) разводник 2,60
				Припаднику активне резерве који нема чин за учешће у мултинационалној операцији одређује се коефицијент 2,50.
				
	Члан 6.
				Цивилним лицима и припадницима других снага одбране за учешће у мултинационалној операцији одређује се коефицијент према степену стручне спреме прописаном за дужност на коју се ангажују у мултинационалној операцији и навршеним годинама ефективног радног стажа у моменту упућивања у мултинационалну операцију, и то:
				1) Студије трећег степена
				(а) до десет година радног стажа 6,30
				(б) преко десет година радног стажа 6,50
				2) Студије другог степена
				(а) до десет година радног стажа 5,80
				(б) преко десет година радног стажа 6,00
				3) Студије првог степена
				(а) до три године радног стажа 4,00
				(б) преко три до шест година радног стажа 4,50
				(в) преко шест до десет година радног стажа 5,00
				(г) преко десет година радног стажа 5,30
				4) Средње образовање у трајању од четири године 
				(а) до четири године радног стажа 3,00
				(б) преко четири до осам година радног стажа 3,10
				(в) преко осам до 12 година радног стажа 3,20
				(г) преко 12 до 16 година радног стажа 3,30
				(д) преко 16 година радног стажа 3,40
				5) Средње образовање у трајању од три године 
				(а) до три године радног стажа 2,60
				(б) преко три до шест година радног стажа 2,70
				(в) преко шест година радног стажа 2,80
				6) Основно образовање 2,50.
				Изузетно од одредбе става 1. овог члана, цивилном лицу и припаднику других снага одбране које је за време службе у мултинационалној операцији распоређено на место руководиоца цивилног дела операције, а које је по рангу изједначено са рангом команданта војног дела операције, за учешће у мултинационалној операцији одређује се коефицијент у висини коефицијента одређеног за учешће у мултинационалној операцији професионалном војном лицу – команданту војног дела операције, уколико је то за њега повољније.
				
	Члан 7.
				Полицијском службенику Министарства унутрашњих послова за учешће у мултинационалној операцији одређује се коефицијент према чину, односно звању које има, и то:
				1) генерал полиције 7,50 
				2) главни полицијски саветник/главни саветник/пуковник полицијe 7,00 
				3) полицијски саветник /саветник/потпуковник полиције 6,50
				4) главни полицијски инспектор/главни инспектор/мајор полиције 6,00 
				5) самостални полицијски инспектор/ самостални инспектор/капетан полиције 5,50
				6) виши полицијски инспектор/ виши инспектор/поручник полиције 5,00
				7) полицијски инспектор/инспектор/потпоручник полиције 4,50
				8) самостални полицијски наредник/самостални стручни сарадник/старији заставник полиције 1. класе 4,30
				9) виши полицијски наредник/виши стручни сарадник/старији заставник полиције 4,10
				10) полицијски наредник 1. класе/стручни сарадник 1. класе/заставник полиције 1. класе 3,90
				11) полицијски наредник/стручни сарадник/заставник полиције 3,70
				12) млађи полицијски наредник 1. класе/млађи стручни сарадник 1. класе/млађи заставник полиције 1. класе 3,50
				13) млађи полицијски наредник/млађи стручни сарадник/млађи заставник полиције 3,30
				14) самостални полицајац/самостални референт/старији водник полиције 1. класе 3,10
				15) виши полицајац/виши референт/старији водник полиције 3,00
				16) полицајац 1. класе/референт 1. класе/водник полиције 1 класе 2,90
				17) полицајац/референт/водник полиције 2,80
				18) млађи полицајац 1. класе/млађи референт 1. класе/млађи водник полиције 1. класе 2,70
				16) млађи полицајац/млађи референт/млађи водник полиције 2,60
				
	Члан 8.
				Припаднику Војске Србије и других снага одбране који врши командну дужност у мултинационалној операцији (командант, командир или на другој командној или руководећој дужности), у чијем саставу је најмање четири лица, коефицијент одређен за учешће у мултинационалној операцији увећава се због командне дужности за 0,40, а његовом заменику за 0,20. 
				Припаднику Војске Србије и других снага одбране који врши штабну дужност, коефицијент одређен за учешће у мултинационалној операцији увећава се за 0,30.
				Припаднику Војске Србије и других снага одбране који истовремено врши дужности из ст. 1. и 2. овог члана, коефицијент одређен за учешће у мултинационалној операцији увећава се по најповољнијем основу.
				
	Члан 9.
				Припаднику Војске Србије и других снага одбране (осим за медицинско особље), уколико врши специфичну дужност у мултинационалној операцији, коефицијент одређен за учешће у мултинационалној операцији увећава се у зависности од специфичне дужности коју обавља, и то: 
				1) пилоту 0,60
				2) падобранцу 0,60 
				3) осталом летачком особљу 0,20
				4) лицу укрцаном на брод или друго пловно средство 0,20
				5) лицу које врши уклањање (деминирање) или уништавање неексплодираних убојних средстава 1,00
				6) рониоцу 0,50
				7) лицу које врши извиђачка или противтерористичка дејства 0,90
				8) лицу која обавља задатке радиолошког, хемијског или биолошког извиђања и деконтаминације 0,50
				Припаднику Војске Србије и других снага одбране који обавља задатке и послове по више специфичних дужности из става 1. овог члана, коефицијент одређен за учешће у мултинационалној операцији увећава се по најповољнијем основу.
				
	Члан 10.
				Медицинском особљу ангажованом у мултинационалној операцији, у зависности од специфичне дужности коју обавља, коефицијент одређен за учешће у мултинационалној операцији увећава се, и то: 
				1) Хирург и анестезиолог 2,50 
				2) Лекар специјалиста 2,00
				3) Лекар опште праксе (ВСС) 1,50
				4) Виши медицински техничар 1,00
				5) Инструментар и анестетичар 0,80
				6) Медицински техничар 0,60
				7) Болничар 0,30
				
	Члан 11.
				За извршавање задатака у зони мултинационалне операције, у отежаним и по безбедност ризичним условима, опасним по живот и здравље, припаднику Војске Србије и других снага одбране припада накнада трошкова за ризик у служби, у складу са законом.
				Накнада трошкова за ризик у служби одређује се множењем коефицијента одређеног за ризик у служби са основицом.
				Коефицијент из става 2. овог члана одређује се у зависности од степена ризика подручја у коме се врши служба, и то: 
				1) у подручјима са врло ниским ризиком до 1,00
				2) у подручјима са ниским ризиком до 2,00
				3) у подручјима са средњим ризиком до 3,00
				4) у подручјима са високим ризиком до 4,00
				5) у подручјима са врло високим ризиком до 5,00
				6) у подручјима са екстремно високим ризиком до 6,00
				
	Члан 12.
				У зони мултинационалне операције, у зависности од географског подручја и климатских специфичности, који утичу на услове рада и извршавања задатака (подручје високих планина, пустињско, тропско или поларно подручје), припаднику Војске Србије и других снага одбране, припада додатак за географске и климатске услове, у складу са законом.
				Додатак за географске и климатске услове одређује се множењем коефицијента одређеног за географске и климатске услове са основицом.
				Коефицијент из става 2. овог члана одређује се у зависности од географских и климатских условима под којима се врши служба, и то :
				1) за услове суптропске климе до 0,50
				2) за услове тропске климе до 1,00
				3) за услове пустињске климе до 1,50
				4) за услове субполарне или поларне климе или услове у географским подручјима у којима преовлађују изразито ниске температуре до 2,00
				
	Члан 13.
				Коефицијент из члана 11. став 3. и члана 12. став 3. ове уредбе за сваку мултинационалну операцију одређује министар одбране уз претходно прибављено мишљење надлежног министарства и другог органа државне управе, ако у мултинационалној операцији учествују друге снаге одбране.
				
	Члан 14.
				Припаднику Војске Србије и других снага одбране пре упућивања у мултинационалну операцију исплаћује се аконтација у висини 50% месечног износа увећања плате и других новчаних примања из члана 2. ове уредбе, а обуставља се од првог исплаћеног увећања плате и других новчаних примања.
				
	
	III. ЗАВРШНЕ ОДРЕДБЕ
				
	Члан 15.
				Даном ступања на снагу ове уредбе престаје да важи Уредба о платама и другим новчаним примањима професионалних припадника Војске Србије и Црне Горе, особља цивилне заштите и запослених у органима управе Савета министара за време учешћа у мировним операцијама и другим активностима у иностранству („Службени лист СЦГ”, бр. 32/05 и 17/06).
				
	Члан 16.
				Ова уредба ступа на снагу осмог дана од дана објављивања у „Службеном гласнику Републике Србије”.
	
	
				05 број 110-2905/2011
				У Београду, 14. априла 2011. године
				Влада
				Први потпредседник Владе –
				заменик председника Владе,
				Ивица Дачић, с.р.
	
