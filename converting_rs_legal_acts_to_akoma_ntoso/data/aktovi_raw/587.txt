


	
	Zakon

	


	
				Неважећи акт
				
				
				
				На основу члана 69. став 3. Закона о безбедности хране („Службени гласник РС”, број 41/09), 
				Министар пољопривреде, шумарства и водопривреде доноси
				ПРАВИЛНИК
				о утврђивању Програма мониторинга безбедности хране животињског порекла за 2017. годину
				"Службени гласник РС", број 79 од 25. 
				августа 2017.
				Члан 1.
				Овим правилником утврђује се Програм мониторинга безбедности хране животињског порекла за 2017. годину (у даљем тексту: Програм мониторинга), који је одштампан уз овај правилник и чини његов саставни део.
				Члан 2.
				Поједини изрази употребљени у овом правилнику имају следеће значење:
				1) контаминенти јесу хемијске супстанце које нису намерно додате храни, али могу бити присутне као резултат различитих фаза њене производње, паковања, транспорта или држања, као и пореклом из животне средине;
				2) микробиолошки критеријум јесте критеријум на основу кога се дефинише прихватљивост производа, производне партије (шарже, серије или лота производа) или производног процеса, заснован на одсуству, присуству или броју микроорганизама, односно на количини њихових токсина или метаболита, по јединици масе, запремине, површине или производне партије;
				3) мониторинг хране животињског порекла јесте системско спровођење узорковања и испитивања хране животињског порекла, сакупљање, обрада и оценa података о резултатима испитивања ради праћења степена усаглашености са прописима којима се уређује безбедност хране животињског порекла;
				4) надлежни орган jeсте министарство надлежно за послове ветеринарства;
				5) овлашћена лабораторија јесте лабораторија овлашћена од стране Министарства пољопривреде, шумарства и водопривреде за обављање испитивања службених узорака у програму мониторинга;
				6) паковање јесте храна животињског порекла упакована и означена тако да се означени састав и количина не могу променити без отварања тј. код којег се приликом отварања, видно и трајно оштећује амбалажа;
				7) производна партија (шаржа, серија или лот) јесте група или низ препознатљивих производа који су произведени током одређеног процеса под идентичним условима и на одређеном месту у току једног производног периода; 
				8) службена контрола јесте било који облик контроле који надлежни орган спроводи ради провере усаглашености са прописима којима се уређује безбедност хране животињског порекла;
				9) службени узорак јесте узорак хране животињског порекла и узорак површина које су од значаја за производњу, прераду и дистрибуцију хране животињског порекла, узет од стране надлежног инспектора или овлашћеног лица;
				10) узорак јесте једна или више јединица производа или део предмета испитивања, одабран на различите начине из скупа или већег дела скупа, који је намењен да обезбеди информацију о одређеној особини тог производа или предмета испитивања, а на основу које ће се донети одлука о том производу или предмету испитивања или о његовом производном процесу;
				11) узорковање јесте узимање хране животињског порекла и узорака површина које су од значаја за производњу, прераду и дистрибуцију хране животињског порекла, како би се путем испитивања утврдила усаглашеност са прописима којим се уређује безбедност хране животињског порекла;
				12) усаглашеност са критеријумима јесте добијање резултата испитивања прописаних овим правилником, на основу критеријума прописаних за узимање узорака, спровођење испитивања и корективних мера у складу са законом којим се уређује безбедност хране;
				13) храна животињског порекла јесте храна која је намењена за исхрану људи у непрерађеном, делимично прерађеном или прерађеном облику, а потиче од животиња.
				Члан 3.
				Мониторинг из члана 1. овог правилника обухвата храну животињског порекла која је произведена на територији Републике Србије и спроводи се у објектима за:
				1) производњу хране животињског порекла;
				2) складиштење и дистрибуцију;
				3) продају на мало производа животињског порекла.
				Изузетно од става 1. овог члана мониторинг обухвата и храну животињског порекла која је увезена на територију Републике Србије, и то:
				1) механички сепарисано месо (МСМ);
				2) млеко у праху и сурутку у праху;
				3) производе од јаја – у течном стању;
				4) рибу;
				5) производе од рибе, неспецифицирани – кувани;
				6) желатин и колаген.
				Члан 4.
				Програм мониторинга израђује се на основу:
				1) постојећег стања у систему безбедности хране животињског порекла, укључујући и податке о небезбедној храни на локалном тржишту, у региону и из увоза;
				2) података о производњи и потрошњи хране животињског порекла;
				3) података о раније утврђеним неусаглашеностима током службених контрола хране животињског порекла;
				4) информација из Система за брзо обавештавање и узбуњивање за храну (Rapid alert system for food and feed/RASFF).
				Члан 5.
				Циљеви спровођења Програма мониторинга су:
				1) утврђивање нивоа контаминената и трендова учесталости појаве микроорганизама и осталих штетних материја у храни животињског порекла;
				2) утврђивање отпорности зоонотских и коменсалних бактерија на антимикробна средства, као и прикупљање и обрада података из ових испитивања;
				3) прикупљање података из мониторинга који се користе за анализу ризика, за поједине категорије хране и на тај начин доприносе повећању заштите здравља и других интереса потрошача;
				4) провера важећих стандарда и максимално дозвољених количина прописаних за поједине врсте хране.
				Члан 6.
				Програм мониторинга садржи:
				1) потребна средства за финансирање Програма мониторинга;
				2) мере које ће се предузети у случају присуства микробиолошких, хемијских и биолошких опасности;
				3) структуру органа и организација за спровођење Програма мониторинга;
				4) друге параметре од значаја за спровођење Програма мониторинга, и то:
				(1) План мониторинга којим се одређује узимање узорака за микробилошка и хемијска испитивања,
				(2) услове и начин узимања и чувања узорка и лабораторијске методе.
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00010/2017-09
				У Београду, 16. августа 2017. године
				Министар, 
				Бранислав Недимовић, с.р. 
				ПРОГРАММОНИТОРИНГА БЕЗБЕДНОСТИ ХРАНЕ ЖИВОТИЊСКОГ ПОРЕКЛА ЗА 2017. ГОДИНУ
				I. Потребна средства за финансирање Програма мониторинга безбедности хране животињског порекла за 2017. годину
				Потребна средства за финансирање Програма мониторинга безбедности хране животињског порекла за 2017. годину (у даљем тексту: Програм мониторинга) обезбеђена су Законом о буџету Републике Србије за 2017. годину („Службени гласник РС”, број 99/16), у оквиру Раздела 23, министарства надлежног за послове пољопривреде, у Глави 23.2 – Управа за ветерину, Програм 0109 – Безбедност хране, ветеринарска и фитосанитарна политика, Функција 760 – Здравство некласификовано на другом месту, Програмска активност 0002 – Безбедност хране животињског порекла и хране за животиње, Економска класификација 451, Субвенције јавним нефинансијским предузећима и организацијама у износу од 200.000.000 динара.
				Укупна средства са наведене економске класификације у износу од 200.000.000 динара расподељена су и користе се у складу са Закључком Владе о усвајању Програма распореда и коришћења средстава субвенција у области ветерине за 2017. годину, 05 број 401-1615/2017 од 23. фебруара 2017. године (у даљем тексту: Закључак Владе).
				У складу са Закључком Владе, од укупног износа од 200.000.000 динара, средства се расподељују у одговарајућим износима, од чега за Програм мониторинга у износу од 80.000.000 динара.
				II. Мере које ће се предузети у случају присуства микробиолошких, хемијских и биолошких опасности 
				У случају да се утврди присуство микробиолошких, хемијских и биолошких опасности, односно неусаглашености са прописаним вредностима, надлежни орган спроводи активности како би осигурао да субјект у пословању храном уклони неусаглашеност, узимајући у обзир степен неусаглашености и претходне случајеве неусаглашености истог субјекта у пословању, и то:
				1) мере, укључујући узимање службеног узорка за које се сматра да су потребне како би се осигурала безбедност хране;
				2) забрану стављања у промет, ако је примењиво; 
				3) мере којима се дозвољава употреба хране животињског порекла у сврху која се разликује од њене првобитне намене;
				4) мере којима се забрањује рад или налаже затварања читавог објекта за производњу хране или једног њеног дела на одређен временски период;
				5) друге мере и предузима друге одговарајуће радње.
				III. Структура органа и организација за спровођење програма
				Програм мониторинга спроводи надлежни орган преко ветеринарских инспектора.
				Лабораторијска испитивања спроводе лабораторијe:
				1) које су овлашћене за службене контроле у складу са законом којим се уређује област ветеринарства;
				2) које су изабране путем конкурса у складу са законом којим се уређује безбедност хране.
				IV. Други параметри од значаја за спровођење Програма мониторинга
				1. План мониторинга
				План мониторинга којим се одређује шифра, предмет и место испитивања, опасност, број јединица са граничним вредностима, као и методе испитивања, дат је у Табели 1 – План узимања узорака за микробилошка испитивања (у даљем тексту: Табела 1) и Табели 2 – План узимања узорака за хемијска испитивања – резидуе пестицида и контаминенти (у даљем тексту: Табела 2), овог програма.
				
				
				
				
				
				
				
				
				
				
				
				
				2. Услови и начин узимања и чувања узорка и лабораторијске методе
				2.1. Одређивање броја узорака, врсте испитивања и начина извештавања
				Број узорака и врсту испитивања на нивоу управног округа, одређује надлежни орган у складу са Табелом 1 и Табелом 2 овог програма.
				Извештај о спровођењу Плана мониторинга доставља се надлежном органу на кварталном нивоу у форми збирне табеле чија је садржина дата у Табели 3 – Извештај о спровођењу Плана мониторинга, овог програма.
				
				2.2 Поступак за узимање узорака
				Узимање узорака хране животињског порекла за потребе спровођења мониторинга обавља ветеринарска инспекција у сарадњи са овлашћеним лабораторијама за испитивање узорака у оквиру мониторинга хране животињског порекла.
				Инспектор узима службене узорке у складу са условима који су прописани у овом одељку.
				У случају да се утврди присуство микробиолошких, хемијских и биолошких опасности, инспектор спроводи поновљено (циљано узорковање), у количини од пет јединица узорка.
				Узорци за микробиолошка испитивања узимају се асептично помоћу стерилног прибора, у стерилне посуде/стерилне кесе, водећи рачуна да не дође до контаминације узорка из околине и/или са површине амбалаже. 
				Узорци за хемијска испитивања пакују се у паковања која су хемијски неутрална.
				2.3 Обележавање и паковање узорака
				Након узорковања, узети узорак обележава се одговарајућом ознаком и шифром.
				Узорак се доставља лабораторији која је овлашћена за испитивања у оквиру мониторинга, уз записник о узимању узорака хране чија је садржина дата у Табели 4 – Записник о узимању узорака хране, овог програма. 
				
				
				По пријему узорка у лабораторију, лице на пријему попуњава записник о пријему узорка у лабораторију, чија је садржина дата у Табели 5 – Записник о пријему узорка у лабораторију, овог програма и који попуњен доставља инспектору који је спровео узорковање у оквиру службене контроле.
				
				2.4. Чување и транспорт свих врста узорака
				Чување и транспорт узорака до почетка лабораторијских испитивања треба да буде такав да не дође до промена интегритета узорка, контаминације узорка, промене његових сензорских карактеристика.
				Узорци за микробилошка испитивања транспортују се на начин да транспортна посуда и/или возило за транспорт одржавају температуру хране до +4°C, односно замрзнутих производа до –18° C.
				Узорци за хемијска испитивања се не замрзавају.
				Узорци морају бити допремљени у лабораторију у што краћем временском периоду, не дужем од 24 часа од тренутка узимања. Током транспорта и чувања незамрзнутих узорака до испитивања не сме доћи до замрзавања. Категорије хране које су подложне квару треба доставити у лабораторију при температури од 0 до 4°C и започети испитивање у периоду не дужем од 36 часова од пријема у лабораторију.
				Транспорт и чување узорака до почетка испитивања у лабораторији спроводи се у складу са стандардом ISO/DIS 7218: Микробиологија хране и хране за животиње – општа правила за микробиолошка испитивања. 
				2.5 Узорковање млека и производа од млека за испитивање афлатоксина М1
				Тежина збирног узорка износи најмање 1kg или 1l, осим ако то није могуће, тј. када се узорак састоји од једне боце.
				Најмањи број појединачних узорака које треба узети из производне партије дат је у Табели 6 – Најмањи број појединачних узорака које треба узети из производне партије, овог програма (у даљем тексту: Табела 6).
				Број одређених појединачних узорака је функција уобичајеног облика у којем се производи стављају на тржиште. 
				У случају течних производа у расутом стању, производна партија мора бити добро промешана колико год је то могуће и у мери у којој то не утиче на квалитет производа, било ручно или механичким средствима непосредно пре узорковања. 
				У том случају, постиже се хомогена дистрибуција афлатоксина М1 унутар производне партије. Довољно је узети три појединачна узорка из производне партије како би се формирао збирни узорак.
				Појединачни узорци, који често могу бити боца или паковање, треба да буду сличне тежине. Тежина појединачног узорка мора бити најмање 100g, што даје збирни узорак од најмање 1kg или 1l. Одступање од ове методе мора се навести у записнику о узимању узорака хране.
				Табела 6 – Најмањи број појединачних узорака које треба узети из производне партије
				
					
						
							
								Врста узорка
							
							
								Величина производне партије (у l или kg)
							
							
								Најмањи број појединачних узорака које треба узети
							
							
								Најмања запремина или маса збирног узорка (у l или kg)
							
						
						
							
								Млеко из танка
							
							
								–
							
							
								3–5
							
							
								1
							
						
						
							
								Оригинално паковање
							
							
								≤50
							
							
								3
							
							
								1
							
						
						
							
								50 до 500
							
							
								5
							
							
								1
							
						
						
							
								&gt;500
							
							
								10
							
							
								1
							
						
					
				
				2.6. Узорковање у малопродаји
				Узорковање хране у малопродаји врши се, ако је могуће, у складу са Табелом 6 овог програма.
				Ако то није могуће, може се применити алтернативна метода узорковања у малопродаји под условом да се обезбеди да збирни узорак буде довољно репрезентативан за узорковану партију и да је иста у потпуности описана и документована.
				Усаглашеност производне партије се:
				– прихвата, ако узорак испуњава прописане максимално дозвољене количине, узимајући у обзир корекцију за опоравак (recovery) и мерну несигурност:
				– одбацује, ако узорак недвосмислено прелази највеће максимално дозвољене количине, узимајући у обзир корекцију за опоравак (recovery) и мерну несигурност.
				2.7 Испитивање узорака хране животињског порекла
				Испитивање узорака хране животињског порекла врши се у овлашћеним лабораторијама, које су у обавези да резултате испитивања достављају надлежном органу без одлагања, а најкасније до 14 дана од дана узорковања.
				У току спровођења Програма мониторинга методе које се користе за испитивање узорака морају бити акредитоване у складу са захтевима прописа којим се уређује безбедност хране и листом метода датих у Табели 1 и Табели 2 овог програма.
				Овлашћене лабораторије до 31. марта текуће године за претходну годину достављају надлежном органу годишњи извештај о спровођењу мониторинга, резултатима испитивања, броју неусаглашених узорака, броју узорака неадекватних за испитивање, као и методама које су коришћене за испитивање узорака.
	

