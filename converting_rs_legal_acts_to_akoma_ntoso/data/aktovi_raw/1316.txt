



 На основу члана
43. став 2. Закона о здрављу биља („Службени гласник РС”, број 41/09), 

 Министар пољопривреде,
шумарства и водопривреде доноси



ПРАВИЛНИК

о мерама откривања, спречавања ширења
и сузбијања штетног организма Ralstonia


solanacearum
(Smith) Yabuuchi et al. проузроковача мрке трулежи кртола 

кромпира и бактеријског увенућа
кромпира и парадајза, начину одређивања 

граница зараженог, угроженог и подручја
без штетног организма, условима за 

окончање наложених мера, као и начину
обавештавања о предузетим мерама и 

престанак мера

“Службени гласник РС, број 107 од 23. децембра 2009.





I. УВОДНА ОДРЕДБА



Члан 1.

 Овим правилником
прописују се мере откривања, спречавања ширења и сузбијања штетног организма Ralstonia
solanacearum (Smith) Yabuuchi et al., прузроковача мрке трулежи кртола кромпира
и бактеријског увенућа кромпира и парадајза (у даљем тексту: штетни организам),
начин одређивања граница зараженог, угроженог и подручја без штетног организма,
услови за окончање наложених мера, као и начин обавештавања о предузетим мерама
и престанак мера. 



II. МЕРЕ ОТКРИВАЊА ШТЕТНОГ ОРГАНИЗМА



Прегледи ради откривања штетног
организма



Члан 2.

 Ради откривања
појаве штетног организма спроводе се прегледи биљака и кртола кромпира (Solanum
tuberosum L.) и прегледи биљака парадајза (Lycopersicon lycopersicum
(L.) Karsten ex Farw), осим семена и плодова парадајза (у даљем тексту: главне биљке
домаћини), као и прегледи прописаних објеката.

 Ради откривања
других могућих извора заразе који могу угрозити производњу главних биљака домаћина,
врши се процена опасности од ширења штетног организма (анализа ризика). Ако се анализом
ризика утврди опасност од ширења штетног организма у производним подручјима главних
биљака домаћина спроводе се мере откривања штетног организма, и то преглед:

 1) на другим
биљкама домаћинима, укључујући самоникле биљке из фамилије Соланацеае;

 2) површинских
вода које се користе за наводњавање или прскање главних биљака домаћина;

 3) течног отпада
који настаје у индустријској преради или у погонима за паковање главних биљака домаћина
и користи се за наводњавање или прскање главних биљака домаћина;

 4) супстрата
који се користи за раст биљака, земљишта и чврстих отпадака који настају у индустријској
преради или у погонима за паковање главних биљака домаћина. 



Начин вршења прегледа и лабораторијских
испитивања



Члан 3.

 При визуелном
прегледу биљака кромпира у пољу, у одговарајућем временском периоду у току вегетације,
врши се преглед на присуство штетног организма, узимају се узорци биљака кромпира
и достављају овлашћеној лабораторији (у даљем тексту: лабораторија), ради лабораторијског
испитивања.

 При визуелном
прегледу кртола кромпира из лотова у складиштима и дистрибутивним центрима, врши
се преглед кртола семенског кромпира и кромпира који није намењен садњи (у даљем
тексту: меркантилни кромпир), као и визуелни преглед кртола које су сечене чији
узорци се достављају лабораторији, ради лабораторијског испитивања. Семенски кромпир
мора да потиче од материјала који испуњава услове у погледу здравствене исправности
и за који је лабораторијским испитивањем утврђено да није заражен штетним
организмом.

 При визуелном
прегледу парадајза у одговарајућем временском периоду током вегетације врши се преглед
расада на присуство штетног организма који је намењен тржишној производњи.

 Када се прегледи
врше на другим биљкама домаћинима, у површинским водама, укључујући течни отпад
и у осталом материјалу, посебно супстратима, земљишту и чврстим отпацима индустријских
постројења за прераду и паковање, узимају се узорци и достављају лабораторији, ради
лабораторијског испитивања.

 Лабораторијско
испитивање из ст. 1, 2. и 4. овог члана спроводи се на начин описан у Прилогу
– Шема тестирања за дијагностику, детекцију и идентификацију проузроковача мрке
трулежи кртола кромпира и бактеријског увенућа кромпира и парадајза (у даљем тексту:
Прилог), који је одштампан уз овај правилник и чини његов саставни део.



Сумња на појаву штетног организма



Члан 4.

 Сумња на појаву
штетног организма постоји ако су визуелним прегледом уочени типични симптоми болести
или је резултат једног од брзих тестова провере (screening тест) позитиван.

 Да би се потврдила
или отклонила сумња на појаву штетног организма, спроводе се даља лабораторијска
испитивања, на начин описан у Прилогу.

 При лабораторијском
испитивању, на одговарајући начин чувају се узорковане кртоле и када је то могуће
узорковане биљке, преостали екстракт и додатно припремљен материјал за брзе тестове
провере (screening тест), нпр. стакалца за имунофлуоресценцију и пратећа документација.

 Сачувани узорак
кртоле обезбеђује тестирање сортности, када је то потребно.

 Ако је лабораторијским
испитивањем потврђено присуство штетног организма, на одговарајући начин чува се
материјал из става 3. овога члана, узорак вештачки заражених тест биљака парадајза
и патлиџана, као и изолована култура штетног организма најмање месец дана од дана
потврђене заразе.



Спровођење мера у случају сумње
на појаву штетног организма



Члан 5.

 У случају сумње
на појаву штетног организма, поред мера из чл. 2. и 3. овог правилника, спроводе
се следеће мере:

 1) забрана премештања
биљака парадајза, као и биљака и кртола кромпира из свих усева, лотова или пошиљака
из којих су узети узорци;

 2) предузимање
потребних радњи ради откривања извора заразе штетним организмом;

 3) додатне превентивне
мере ради спречавања ширења штетног организма, у зависности од процењеног степена
ризика. 

 Мере из става
1. тачка 3) овог члана примењују се нарочито у случају производње главних биљака
домаћина и премештања свих осталих кртола или биљака повезаних са сумњивом појавом,
унутар и ван објеката, ограничавање употребе потенцијално контаминираних машина
и опреме. 



Обавештавање у случају сумње на
појаву штетног организма



Члан 6.

 У случају сумње
на заразу штетним организмом, када постоји опасност од преношења заразе са главних
биљака домаћина или површинским водама у другу државу, Министарство о томе обавештава
службено тело надлежно за заштиту биља те државе и међународну организацију, у складу
са међународним конвенцијама и споразумима обавезујућим за Републику Србију. 



III. НАЧИН ОДРЕЂИВАЊА ГРАНИЦА ЗАРАЖЕНОГ,
УГРОЖЕНОГ И ПОДРУЧЈА БЕЗ ШТЕТНОГ

ОРГАНИЗМА, КАО И МЕРЕ СПРЕЧАВАЊА
ШИРЕЊА И СУЗБИЈАЊА ШТЕТНОГ ОРГАНИЗМА



1. Начин одређивања граница зараженог,
угроженог и подручја без штетног организма



Одређивање граница



Члан 7.

 Када се на основу
резултата лабораторијских испитивања, спроведених на начин описан у Прилогу, потврди
присуство штетног организма, границе зараженог, угроженог или подручја без штетног
организма, одређују се тако што се:

 1) утврђује
обим једног или више примарних извора заразе;

 2) означавају
као заражене главне биљке домаћини, пошиљке или лотови из којих је узет узорак,
машине, опрема, превозна средства, складишта или њихови делови, и сви други објекти
и предмети, укључујући материјал за паковање, који су били у контакту са главним
биљкама домаћинима који су означени као заражени, места производње, поља, заштићене
просторе намењене производњи биља, било да је узорак узет у току вегетације или
након вађења или бербе главних биљака домаћина;

 3) одређује
обим могуће заразе на основу података о свим контактима у производном процесу са
извором заразе (пре и после вађења или скупљања биљака);

 4) разграничава
заражено, угрожено и подручје без штетног организма, и то на основу означене и потврђене
заразе, обима могуће заразе, као и могућег ширења штетног организма.



Обим примарних извора заразе главних
биљака домаћина



Члан 8.

 Обим примарних
извора заразе главних биљака домаћина из члана 7. тачка 1) овог правилника утврђује
се у зависности од:

 1) места производње,
на којем се:

 – производи
или је био произведен кромпир, који је клонски сродан са кромпиром на којем је потврђена
зараза штетним организмом,

 – производи
или је био произведен парадајз, који потиче из истог извора као и парадајз на коме
је потврђена зараза штетним организмом,

 – производе
или су били произведени кромпир или парадајз, који су под надзором фитосанитарног
инспектора због сумње на заразу штетним организмом,

 – производи
или је био произведен кромпир који је клонски сродан с кромпиром произведеним на
месту производње где је потврђена зараза штетним организмом,

 – производе
кромпир или парадајз, а која се налазе у близини заражених места производње укључујући
и она места производње на којима се користе иста опрема за производњу и објекти,

 – користе површинске
воде за наводњавање или прскање из извора за који се сумња на заразу или је потврђена
да је заражен штетним организмом,

 – користе површинске
воде за наводњавање или прскање из истог извора који се користи и на местима производње
на којима је потврђена зараза или постоји сумња на заразу штетним организмом,

 – производе
главне биљке домаћини, а која су поплављена или су била поплављена површинским водама
у којима је потврђена зараза или постоји сумња на заразу штетним организмом;

 2) површинских
вода које се користе за наводњавање, прскање или су поплавиле поља или места производње
на којима је потврђена зараза штетним организмом.

 При утврђивању
обима примарних извора заразе главних биљака домаћина спроводи се лабораторијско
испитивање свих партија семенског кромпира који је клонски сродан са зараженим кромпиром,
на начин описан у Прилогу. 



Обим могуће заразе главних биљака
домаћина



Члан 9.

 Обим могуће
заразе из члана 7. тачка 3) овог правилника одређује на основу података о:

 1) главним биљкама
домаћинима гајених на месту производње које је означено као заражено;

 2) другим местима
производње која су у било каквој вези са производњом главних биљака домаћина које
су означене као заражене, као и заједнички коришћене опреме и објеката;

 3) главним биљкама
домаћинима произведеним на местима производње из тачке 2) овог става или су се налазиле
на тим местима производње истовремено са главним биљкама домаћинима које су означене
као заражене или су се налазиле на местима производње која су означена као заражена;

 4) простору
и објектима на којима се налазе или дорађују главне биљке домаћини које потичу са
места производње из тач. 1) до 3) овог става;

 5) машинама,
превозним средствима, складиштима или њиховим деловима и другим прописаним објектима
или предметима, укључујући и материјал за паковање, који су могли да дођу у контакт
са главним биљкама домаћинима које су означене као заражене;

 6) главним биљкама
домаћинима које су биле ускладиштене или у додиру са неким од прописаних објеката
или предметима из тачке 5) овог става пре њиховог чишћења и дезинфекције;

 7) биљкама парадајза
које потичу из истих извора као и парадајз који је означен као заражен, односно
кртола или биљака кромпира које су клонски повезане са кртолама, односно биљкама
кромпира које су означене као заражене и који се, и ако су резултати лабораторијских
испитивања негативни, сматрају могуће зараженим због клонске сродности са кромпиром
означеним као зараженим. Када је потребно, може да се спроведе и тест сортности
да би се проверио идентитет заражених и клонски сродних кртола или биљака кромпира,

 8) местима производње
главних биљака домаћина наведених у тачки 7) овога става;

 9) местима производње
главних биљака домаћина на којима се за наводњавање или прскање употребљава вода
која је означена као заражена;

 10) главним
биљкама домаћинима произведеним на пољима која су била поплављена површинском водом
за коју је утврђено да је заражена штетним организмом.



Обим могућег ширења штетног организма



Члан 10.

 Обим могућег
ширења штетног организма из члана 7. тачка 4) овог правилника, одређује се на основу
података о:

 1) близини других
места производње главних биљака домаћина;

 2) заједничкој
производњи и заједничкој употреби залиха семенског кромпира;

 3) месту производње
на којем се употребљава површинска вода за наводњавање или прскање главних биљака
домаћина, на којима постоји или је постојала могућност површинског дотицања воде
са места производње која су означена као заражена или могућност поплављивања водом
са места производње која су означена као заражена.



Одређивање граница зараженог, угроженог
и подручја

без штетног организма у случају
заразе других биљака

домаћина



Члан 11.

 Када се на основу
резултата лабораторијских испитивања, спроведених на начин описан у Прилогу, потврди
присуство штетног организма у усеву других биљака домаћина у подручјима где је угрожена
производња главних биљака домаћина одређују се границе зараженог, угроженог и подручја
без штетног организма, тако што се:

 1) утврђује
обим примарних извора заразе главних биљака домаћина, у складу са чланом 8. овог
правилника;

 2) означавају
као заражене биљке домаћини из којих је узет узорак;

 3) одређује
обим могуће заразе и разграничава заражено и угрожено подручје у складу са чл.
9. и 10. овог правилника.



Одређивање граница зараженог, угроженог
и подручја без штетног организма у случају заразе површинских вода



Члан 12.

 Када се на основу
резултата лабораторијских испитивања, спроведених на начин описан у Прилогу, потврди
присуство штетног организма у површинској води (укључујући и течни отпад који настаје
у индустријској преради главних биљака домаћина или у погонима за њихово паковање)
или у самониклим биљкама из фамилије Соланацеае које у њој расту, а производња
главних биљака домаћина је угрожена због коришћења те воде за наводњавање, прскање
или због поплављивања, одређују се границе зараженог, угроженог и подручја без штетног
организма, тако што се:

 1) означава
као заражена површинска вода из које је узет узорак;

 2) одређује
обим могуће заразе и разграничава посебно регулисано подручје на основу означене
заразе и могуће ширење штетног организма.

 Обим могућег
ширења штетног организма у површинској води из става 1. тачка 2) овог члана одређује
се на основу података о:

 1) близини места
производње главних биљака домаћина која су угрожена поплављивањем или се граниче
са површинском водом која је означена као заражена;

 2) сваком засебном
подручју наводњавања које је у вези с површинском водом која је означена као заражена;

 3) воденим токовима
повезаним са површинском водом која је означена као заражена, узимајући у обзир
смер и брзину тока воде означене као заражене и присутност самониклих биљака домаћина
из фамилије Соланацеае.



2. Мере спречавања ширења и сузбијања
штетног организма



Мере спречавања ширења и сузбијања
штетног организма на главним биљкама домаћинима које су означене као заражене



Члан 13.

 Главне биљке
домаћини које су означене као заражене не смеју се користити за садњу. 

 Када су главне
биљке домаћини из става 1. овог члана означене као заражене, спроводе се следеће
мере:

 1) уништавање,
односно спаљивање, или

 2) одлагање
на службено одобрено место за одлагање отпада, за које је утврђено да не постоји
опасност од ширења штетног организма, или

 3) употребљавање
тих биљака као хране за животиње након одговарајуће топлотне обраде, која не оставља
никакву могућност преживљавања штетног организма, или

 4) коришћење
тих биљака за индустријску прераду, под условом да се директно допреме до
места прераде које има опрему за одлагање отпада, чиме је отклоњена опасност од
ширења штетног организма и ако је обезбеђено чишћење и дезинфекција превозних средстава
која напуштају место прераде, или

 5) друге мере,
под условом да нема опасности од ширења штетног организма. 



Мере спречавања ширења и сузбијања
штетног организма на главним биљкама домаћинима које се сматрају могуће зараженим



Члан 14.

 Главне биљке
домаћини које се сматрају могуће зараженим штетним организмом, главне биљке домаћини
гајене на местима производње која се сматрају могуће зараженима, као и кртоле или
биљке кромпира које су клонски повезане са онима које су означене као заражене без
обзира на резултате лабораторијских испитивања не смеју се користити за садњу.

 Кртоле кромпира
из става 1. овог члана, могу се:

 1) употребити
као меркантилни кромпир намењен за исхрану, који се мора паковати на местима са
одговарајућом опремом за одлагање отпада, и који је спреман за непосредну доставу
и употребу без накнадног препакивања. Са семенским кромпиром дозвољено је да се
рукује на тим истим местима само ако се ради одвојено или након чишћења и дезинфекције;

 2) употребити
као меркантилни кромпир намењен индустријској преради, под условом да се директно
допреме до места прераде које има опрему за одлагање отпада, чиме је отклоњена опасност
од ширења штетног организма, и ако је обезбеђено чишћење и дезинфекција превозних
средстава која напуштају место прераде;

 3) употребити
или одложити на други одобрени начин, под условом да нема опасности од ширења штетног
организма.

 Остали делови
главних биљака домаћина, укључујући и остатке стабљика и лишћа, могу се уништити
или употребити или одложити на други одобрени начин, под условом да нема опасности
од ширења штетног организма.



Мере поступања са отпадом ради спречавања
ширења и сузбијања штетног организма



Члан 15.

 Ради спречавања
ширења штетног организма отпадом који је настао као резултат спровођења мера из
чл. 13. и 14. овог правилника и отпада који настаје током руковања, одстрањивања
и прераде заражених партија, спроводе се следеће мере: 

 1) отпаци кромпира
и парадајза (укључујући одбачени кромпир, кору и парадајз) и сви други чврсти отпаци
који су у вези са кромпиром и парадајзом (укључујући земљу, камење и друге остатке),
морају да се:

 – одлажу на
службено одобреном месту, на којем не постоји опасност од неконтролисаног ширења
штетног организма у околину (нпр. испирањем кроз поре земље до пољопривредног земљишта
или дотицајем са водом која би могла да се употреби за наводњавање пољопривредног
земљишта). Отпаци се превозе директно до одређеног места, у затвореном превозном
средству, тако да не постоји опасност од губитка отпада,

 – спаљују, 

 – одстране применом
других мера за које је утврђено да не постоји опасност од ширења штетног организма;

 2) течни отпад
настао у преради који садржи чврсте честице, пре уклањања се филтрира или обрађује
поступком седиментације ради одстрањивања чврстих честица, које се након тога уклањају
на начин из тачке 1) овог става. 

 Течни део отпада
из става 1. тачка 2) овог члана третира се на следећи начин:

 1) пре одстрањивања
загрева се на температури од најмање 60º С у трајању најмање 30 минута, или

 2) се одстрањује
на начин који онемогућава да отпаци дођу на било који начин у додир са пољопривредним
земљиштем или водом која се може употребити за наводњавање пољопривредног земљишта.




Мере чишћења и дезинфекције



Члан 16.

 Машине, превозна
средства, складишта и њихови делови, други објекти и предмети, укључујући и материјал
за паковање, који су означени као заражени или се сматрају могуће зараженим морају
да се очисте и дезинфикују применом одговарајућих поступака за чишћење и дезинфекцију
којима се отклања опасност од ширења штетног организма.

 У случају када
материјал за паковање из става 1. овог члана није могуће очистити и дезинфиковати
тако да се отклони опасност од ширења штетног организма налаже се његово уништавање.




Мере спречавања ширења и сузбијања
штетног организма на пољу



Члан 17.

 На пољу намењеном
за производњу главних биљака домаћина, које је означено као заражено за време од
најмање четири вегетационе године после године у којој је утврђена зараза налаже
се спровођење следећих мера:

 1) уклањање
самониклих биљака кромпира и парадајза, као и других самониклих биљака домаћина
штетног организма, укључујући корове из породице Соланацеае;

 2) забрана садње
кртола или биљака кромпира, као и сетве семена кромпира у ботаничком смислу, садње
биљака парадајза и сетве семена парадајза, садње или сетве других биљака домаћина,
садње или сетве биљних врста из рода Брассица за које је утврђено да омогућавају
преживљавање штетног организма и садње или сетве биљака за које је утврђено да омогућавају
ширење штетног организма.

 У првој сезони
производње кромпира или парадајза која следи после периода из става 1. овог члана,
под условом да на пољу најмање две последње вегетационе године током спровођења
прегледа нису пронађене самоникле биљке кромпира и парадајза, као и друге биљке
домаћини, укључујући корове из породице Соланацеае, у случају производње
кромпира, допушта се производња искључиво меркантилног кромпира и спроводи лабораторијско
испитивање кртола приликом вађења.

 У сезони производње
кромпира или парадајза која следи после сезоне из става 2. овог члана, дозволиће
се, уз одговарајући плодоред, који мора бити најмање двогодишњи за производњу семенског
кромпира, производња семенског или меркантилног кромпира, као и биљака парадајза,
уз спровођење прегледа. 

 У току пет вегетационих
година после године у којој је зараза утврђена, спроводе се следеће мере:

 1) уклањање
самониклих биљака кромпира и парадајза као и других биљака домаћина штетног организма,
укључујући корове из фамилије Solanaceae;

 2) у прве три
године, одржавање поља на угару или као трајни пашњак са интензивном испашом или
честом ниском кошњом или се сеју житарице или се користи за производњу семенских
трава. У следеће две узастопне године допуштена је производња биљака које нису домаћини
штетног организма и за које је познато да не омогућавају преживљавање или ширење
штетног организма.

 После спровођења
мера из става 1. тачка 2) овог члана, у следећој вегетационој години дозволиће се
производња семенског или меркантилног кромпира или парадајза, уз лабораторијско
испитивање извађених биљака и кртола, ако на пољу које је означено као заражено
у току спровођења прегледа нису пронађене самоникле биљке кромпира и парадајза,
као и других биљака домаћина, укључујући корове из фамилије Соланацеае, најмање
две узастопне вегетационе године.



Мере спречавања ширења и сузбијања
штетног организма на пољима унутар места производње које је означено као заражено



Члан 18.

 На осталим пољима
унутар места производње које је означено као заражено у вегетационој години која
следи после године у којој је утврђена зараза, под условом да је утврђено да је
отклоњена опасност од самониклих биљака кромпира и парадајза, као и других биљака
домаћина штетног организма, укључујући корове из фамилије Соланацеае, забрањује
се садња кртола и биљака кромпира, сетва семена кромпира у ботаничком смислу, као
и сетва и садња других биљака домаћина штетног организма.

 Ако је пре садње
утврђено да је отклоњена опасност од самониклих биљака домаћина штетног организма,
може се дозволити садња сертификованог семенског кромпира намењеног искључиво производњи
меркантилног кромпира, односно садња биљака парадајза произведених из семена које
испуњава услове у погледу здравствене исправности. Током вегетације мора се спроводити
надзор, као и лабораторијско испитивање, извађених биљака и кртола на присуство
штетног организма на начин описан у Прилогу.

 У другој и трећој
вегетационој години која следи после године у којој је зараза утврђена, после спровођења
мера из ст. 1. и 2. овог члана, дозвољава се садња искључиво сертификованог семенског
кромпира за семенску или меркантилну производњу, односно садња само оних биљака
парадајза које су произведене из семена које испуњава услове у погледу здравствене
исправности, или из биљака добијених вегетативним размножавањем биљака парадајза
произведених из таквог семена и произведених под стручним надзором на местима производње
која нису означена као заражена, за производњу расада или плодова.

 Поред мера из
ст. 1, 2. и 3. овог члана на осталим пољима унутар места производње које је означено
као заражено најмање три вегетационе године спроводи се уклањање самониклих биљака
главног домаћина и других биљака домаћина штетног организма и преглед усева током
производње, у одговарајућим временским периодима, свих поља на којима се гаји
кромпир као и лабораторијско испитивање извађених биљака и кртола са сваког поља.




Мере чишћења и дезинфекције на местима
производње која су означена као заражена



Члан 19.

 На местима производње
која су означена као заражена после утврђивања заразе штетним организмом, произвођач
мора очистити и дезинфиковати, све машине, опрему и складишне просторе који су коришћени
за производњу кромпира или парадајза, како у првој години када је дозвољена производња
кромпира и парадајза, тако и у свакој наредној производној години.

 Када је то потребно
ради спречавања ширења штетног организма на местима производње која су означена
као заражена може се забранити наводњавање и прскање.



Мере спречавања ширења и сузбијања
штетног организма у заштићеном простору



Члан 20.

 У заштићеном
простору које је означено као заражено, а намењено ја за производњу биља, није дозвољена
садња кртола или биљака кромпира и сетва семена кромпира у ботаничком смислу, као
ни сетва и садња других биљака домаћина штетног организма, укључујући и биљке и
семе парадајза, све док се у том заштићеном простору, не спроведу мере уништавања
штетног организма и не уклоне све биљке домаћини и њихови делови, при чему се, као
минимална мера, обвезно спроводи потпуна замена супстрата за гајење, као и чишћење
и дезинфекција тог заштићеног простора и целокупне опреме.

 После спровођења
мера из става 1. овог члана може се одобрити производња кромпира и парадајза, и
то:

 1) производња
кромпира из сертификованог семенског кромпира произведеног под стручним надзором
или мини-кртола или микро-биљака добијених из културе биљног ткива које потичу из
тестираних извора;

 2) производња
парадајза из семена које испуњава услове у погледу здравствене исправности или из
биљака добијених вегетативним размножавањем биљака парадајза произведених из таквог
семена под стручним надзором.

 Када је то потребно
ради спречавања ширења штетног организма на местима производње која су означена
као заражена може се забранити наводњавање и прскање. 



IV. УСЛОВИ ЗА ОКОНЧАЊЕ НАЛОЖЕНИХ
МЕРА



Члан 21. 

 Ради праћења
здравственог стања главних биљака домаћина, биљних производа и прописаних објеката
у посебно регулисаном подручју и обезбеђивања услова за престанак наложених
мера у току најмање три вегетационе године које следе после оне у којој је зараза
утврђена:

 1) врши се надзор
места на којима се производе, складиште, налазе или дорађују кртоле кромпира или
биљке парадајза, укључујући и парцеле (површине) са којих потичу и на којима су
се користили исти уређаји;

 2) врши се садња
унутар зараженог и угроженог подручја искључиво сертификованог семенског кромпира
и обавезно испитивање после вађења семенског кромпира који је произведен на могуће
зараженим местима производње;

 3) на свим производним
површинама унутар зараженог и угроженог подручја са произведеним семенским кромпиром
поступа се одвојено од меркантилног кромпира или се врши чишћење и дезинфекција
између поступања са семенским и меркантилним кромпиром;

 4) врши се садња
само оних биљака парадајза произведених из семена које испуњава услове у погледу
здравствене исправности или из биљака добијених вегетативним размножавањем биљака
парадајза произведених из таквог семена и гајених под стручним надзором, у свим
усевима парадајза унутар зараженог и угроженог подручја;

 5) обављају
се прегледи из чл. 2. и 3. овог правилника.

 Ради праћења
површинских вода које су биле означене као заражене у зараженом и угроженом подручју
и обезбеђивања услова за престанак наложених мера у току најмање три вегетационе
године које следе после године у којој је зараза утврђена:

 1) обављају
се прегледи у одговарајућем временском периоду и узимају узорци површинске воде,
а када је то потребно, узорци биљака домаћина штетног организма из фамилије Соланацеае
из те воде, ради лабораторијског испитивања;

 2) врши се надзор
при спровођењу наводњавања и прскања главних биљака домаћина.

 Ако је на основу
резултата лабораторијског испитивања узорака утврђено да вода која је била означена
као заражена више није заражена може се дозволити њена употреба за наводњавање и
прскање.



V. НАЧИН ОБАВЕШТАВАЊА О ПРЕДУЗЕТИМ
МЕРАМА И ПРЕСТАНАК МЕРА



Члан 22.

 Подаци и информације
о потврђеној зарази, као и подаци и информације о престанку мера, достављају се
другим државама и међународним организацијама, у складу са међународним конвенцијама
и споразумима обавезујућим за Републику Србију.

 Министарство
ће доставити службеном телу надлежном за заштиту биља државе у којој постоји опасност
од ширења заразе следеће податке:

 1) назив сорте
кромпира или парадајза и партије;

 2) намену (меркантилни
или семенски), и када је могуће, категорију семенског кромпира;

 3) назив и адресу
пошиљаоца и примаоца;

 4) датум доспећа
партије кромпира или парадајза;

 5) величину
испоручене партије кромпира или парадајза;

 6) копију фитоцертификата.



VI. ЗАВРШНА ОДРЕДБА



Члан 23.

 Овај правилник
ступа на снагу осмог дана од дана објављивања у „Службеном гласнику Републике Србије”.

 


Број 110-00-267/2009-09


У Београду, 3. децембра 2009. године


Министар,


др Саша Драгин, с.р.

 

 































































