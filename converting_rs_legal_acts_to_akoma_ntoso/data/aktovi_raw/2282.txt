



На основу члана 62. став 1. Закона о
културним добрима („Службени гласник РС“, број 71/94), 

Министар културе доноси





ПРАВИЛНИК

О РЕГИСТРИМА ФИЛМСКЕ
ГРАЂЕ

"Службени 
гласник РС", број 47 од 31. октобра 1996.



Члан 1.

Овим правилником прописује се који се подаци уписују у
регистар, на који се начин води регистар и централни регистар филмске грађе,
која се документација о филмској грађи образује и чува уз регистре, као и начин
на који се филмска грађа уписује у регистре.

Члан 2.

Регистар, у складу са законом, води кинотека која врши
делатност заштите филмске грађе на територији на којој се налази филмска грађа
која се уписује у регистар.

Југословенска кинотека у Београду, у складу са законом,
води централни регистар филмске грађе.

Члан 3.

Регистар се води у облику књиге.

Књига регистра образује се тако што се подаци о
филмској грађи уписују у образац Р величине 40х30 цм, а ови обрасци се,
означени редним бројем од 1. до 250, повезују јемствеником у књигу с тврдим
корицама.

На насловној страни књиге регистра уноси се назив
регистра, број књиге регистра, назив и седиште кинотеке која води регистар.

Подаци о филмској грађи уписују се у регистар руком –
мастилом.

Ако се филмска грађа чува ван кинотеке, у регистру се у
рубрици „напомена” уписује име и адреса сопственика, односно правног лица које
користи и управља филмском грађом.

Директор кинотеке својим потписом и печатом кинотеке
оверава образовање регистра.

Уз регистар чува се и документација о набавци филмске
грађе, на основу које су извршени уписи у регистре.

Регистар и документација која се води уз регистар,
микрофилмује се и копира у два примерка.

Члан 4.

Ако се у регистар упишу погрешни подаци, овлашћено лице
које води регистар прецртаће их тако да остану јасни, а затим ће изнад линије
уписати тачне податке и то оверити својим потписом и печатом кинотеке.

Брисање филмске грађе из регистра врши се на тај начин
што се црвеним мастилом дијагонално прецртају сви подаци о тој грађи, а
овлашћено лице у рубрици „напомена” уписује на основу ког акта и када је
извршено брисање, и то оверава својим потписом и печатом кинотеке.

Обавештење о брисању доставља се Југословенској
кинотеци у Београду.

Члан 5.

Централни регистар води се на обрасцу ЦР, величине 4030
цм, на основу података које кинотека која води регистар филмске грађе доставља
Југословенској кинотеци у Београду.

Подаци се достављају компјутерски обрађени или попуњени
писаћом машином.

Централни регистар Југословенска кинотека води и
компјутерском обрадом података о филмској грађи.

Подаци за централни регистар који се уносе у компјутер
свакодневно се преписују (бекапују) на две „стример” траке, од којих се једна
чува у филмском архиву а друга у металној каси у Југословенској кинотеци у
Београду.

Члан 6.

Уз регистар, односно централни регистар, образује се и
чува следећа документација:

1) књига пријема филмске грађе, која се води на обрасцу
К–1 величине 3042 цм;

2) инвентар филмске грађе по врсти материјала, који се
води на обрасцу ИФ–1 величине 3042 цм;

3) каталог филмова, који се води на картону формата
А–5;

4) инвентар фотоматеријала и документације о филмској
грађи, који се води на листовима величине 3348 цм;

5) инвентар писане документације о филмској грађи, који
се води на листовима величине 3126 цм.

Каталог филмова садржи следеће податке: наслов филма,
регистарски и инвентарски број, податке о ауторима филма, техничке податке о
филму, садржај филма, упућивања о предмету филма и напомену.

Уз централни регистар образује се и чува главни каталог
филмова, чији се подаци региструју у компјутеру у програму „YU филм”, а потом
штампају на картон формата А–5 који садржи податке из става 2. овог члана.

Инвентар фотоматеријала и документације садржи следеће
податке: редни број, датум уписа у инвентар, назив филма или аутора филма,
порекло и годину производње филма, врсту, величину и количину филмског
материјала, начин набавке филма, односно филмског материјала и напомену.

Инвентар писане документације о филмској грађи садржи
следеће податке: редни број, датум уписа у инвентар, име аутора писане грађе о
филму, назив филма, врсту писане грађе о филму, количину, начин набавке и
напомену.

Уз централни регистар образује се и чува и централна
картотека филмова. Подаци за централну картотеку филмова региструју се у
компјутеру у програму „депо”, а потом штампају на картон формата А–5 који
садржи следеће податке: наслов филма, име редитеља, земљу и годину производње,
регистарски и инвентарски број, техничке податке о филму и напомену.

Члан 7.

Обрасци Р, ЦР, К–1 и ИФ–1 одштампани су уз овај
правилник и чине његов саставни део.

Члан 8.

Даном ступања на снагу овог правилника престаје да важи
Правилник о подацима који се уписују у регистар, начину вођења регистра филмске
грађе и о документацији која се образује и чува уз регистар („Службени гласник
СРС”, број 49/85).

Члан 9.

Овај правилник ступа на снагу осмог дана од дана
објављивања у „Службеном гласнику Републике Србије”.





Број
110–4069/96–01

У
Београду, 24. октобра 1996. године

Министар,

др
Нада Поповић-Перишић, с.р.









