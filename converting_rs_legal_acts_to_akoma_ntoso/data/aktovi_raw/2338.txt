


	
	Zakon


				На основу члана 44. став 5. Закона о здрављу биља („Службени гласник РС”, број 41/09),
				Министар пољопривреде, трговине, шумарства и водопривреде доноси
				
	
	ПРАВИЛНИК
				о условима и начину утврђивања заштићеног подручја, листи заштићених подручја, условима и начину праћења ради могућег откривања појаве оних штетних организама за које је то подручје проглашено заштићеним, као и о брисању заштићеног подручја са листе заштићених подручја
				"Службени гласник РС", 
				број 100 од 29. децембра 2011.
	
	
	Члан 1.
				Овим правилником прописују се услови и начин утврђивања заштићеног подручја, листа заштићених подручја, услови и начин праћења ради могућег откривања појаве оних штетних организама за које је то подручје проглашено заштићеним, као и брисање заштићеног подручја са листе заштићених подручја.
				
	Члан 2.
				Заштићено подручје утврђује се под следећим условима:
				1) да један или више штетних организама наведених у Правилнику о листама штетних организама и листама биља, биљних производа и прописаних објеката („Службени гласник РС”, број 7/10), за које се подручје проглашава заштићеним нису ендемски или одомаћени на том подручју, иако су постојали повољни услови за његову појаву;
				2) да постоји опасност да се одређени штетни организми под повољним еколошким условима одомаће на одређеним врстама биља, упркос чињеници да ти штетни организми нису ендемски или одомаћени на територији Републике Србије.
				
	Члан 3.
				Заштићено подручје утврђује се у складу са сачињеним планом активности о истраживањима, сталном надзору и систему вођења евиденција о резултатима испитивања.
				Истраживања из става 1. овог члана заснивају се на познавању биологије једног или више штетних организама због којих се подручје проглашава заштићеним, као и на праћењу карактеристика пољопривреде и околине на том подручју, при чему се користе одговарајуће методе анализа, укључујући и преглед супстрата за гајење и преглед усева, а по потреби и лабораторијска тестирања.
				Стални надзор о присуству или одсуству штетних организама због којих се подручје проглашава заштићеним спроводи се у одговарајуће време, а најмање једном годишње.
				
	Члан 4.
				Стални надзор над штетним организмима који припадају животињском царству, изузев нематода, који су релевантни за шумско биље или биљне производе који се уобичајено узгајају на отвореном спроводи се применом методе картирања, успостављањем свеобухватне мреже посматрачких места у релевантном подручју, као и бележењем података за свако место посматрања (број, географске координате, топографија, опис локалитета). 
				Приликом одређивања места посматрања узима се у обзир величина подручја које окружује место посматрања ради правилног избора места посматрања и одговарајућег поступка процене, а у посебним случајевима, када постоји велика опасност од уношења једног или више штетних организама, одређују се и додатна места посматрања.
				На местима посматрања бележе се метеоролошки подаци, нарочито количина падавина и температура и едафски подаци, као и екстремни догађаји (суша, обилне кише и сл) који могу утицати на посматрање. 
				Приликом бележења метеоролошких података на местима посматрања могу се користити и подаци оближњих метеоролошких станица.
				На сваком месту посматрања нарочита пажња обраћа се на:
				1) репрезентативни број јединица биља или биљних производа;
				2) једну или више главних биљака домаћина или биљних производа на којима се могу појавити штетни организми због којих се подручје проглашава заштићеним, а када је то потребно и на друге биљке домаћине. 
				Визуелни прегледи ради утврђивања симптома или знакова присуства штетних организама због којих се подручје проглашава заштићеним спроводе се у време када се очекује да су ти симптоми или знакови највидљивији.
				Када постоји сумња на појаву једног или више штетних организама због којих се подручје проглашава заштићеним спроводи се лабораторијско испитивање узорака.
				На местима посматрања, по потреби, користе се мамци који привлаче одговарајуће штетне организме, а њихов тип, број и методе хватања одређују се у зависности од биологије штетног организма.
				
	Члан 5.
				Када се утврди да одређено подручје испуњава услове из члана 2. овог правилника, то подручје проглашава се као:
				1) заштићено подручје у којем присуство једног или више штетних организама није утврђено, иако су постојали повољни услови за њихову појаву;
				2) заштићено подручје у којем постоји опасност од заразе одређеним штетним организмима под повољним еколошким условима на одређеним врстама биља, а присуство тих штетних организама до сада није утврђено на територији Републике Србије.
				Заштићено подручје из става 1. овог члана ставља се на листу заштићених подручја.
				
	Члан 6.
				У заштићеном подручју ради могућег откривања појаве штетних организама за које је то подручје проглашено заштићеним спроводи се стално, односно периодично праћење.
				
	Члан 7.
				Стално праћење спроводи се под условом да је проглашено заштићено подручје у којем присуство једног или више штетних организама није утврђено, иако су постојали повољни услови за њихову појаву. 
				Повремено праћење спроводи се под условом да је проглашено заштићено подручје у којем постоји опасност од заразе одређеним штетним организмима под повољним еколошким условима на одређеним врстама биља, а присуство тих штетних организама до сада није утврђено на територији Републике Србије.
				Стално и повремено праћење из ст. 1. и 2. овог члана спроводи се на начин одређен планом активности из члана 3. овог правилника.
				
	Члан 8.
				Када се сталним или повременим праћењем у заштићеном подручју спроведеним на начин прописан овим правилником утврди присуство једног или више штетних организама за које је то подручје проглашено заштићеним, а фитосанитарне мере за њихово искорењивање нису предузимане или су предузимане, али су биле неефикасне у периоду од најмање две узастопне године, то подручје губи статус заштићеног подручја и брише се са листе заштићених подручја.
				
	Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2015. године.
	
	
				Број 110-00-00237/2011-09 
				У Београду, 23. децембра 2011. године 
				Министар,
				Душан Петровић, с.р.
	
