





На
основу члана 26. став 3. и члана 29. став 2. Закона о удружењима („Службени
гласник РС”, број 51/09), 

Министар
за државну управу и локалну самоуправу доноси



ПРАВИЛНИК 

о садржини, начину
уписа и вођења Регистра удружења 

„Службени гласник
РС“, број 80 од 29. септембра 2009.





I. ОСНОВНЕ ОДРЕДБЕ 

Члан 1.

Овим
правилником уређује се садржина, начин уписа и вођења Регистра удружења (у
даљем тексту: Регистар). 

Овим
правилником уређује се и садржина и изглед пријаве за упис у Регистар.

Члан 2.

У
Регистар се уписује: 

1)
редни број уписа; 

2)
облик организовања (удружење или савез); 

3)
назив удружења, односно савеза; 

4)
скраћени назив удружења, односно савеза; 

5)
седиште и адреса удружења, односно савеза; 

6)
област остваривања циљева удружења, односно савеза; 

7)
датум оснивања удружења, односно савеза; 

8)
привредна и друге делатности које удружење, односно савез непосредно обавља; 

9)
лично име, пребивалиште, односно боравиште и јединствени матични број грађана,
односно број путне исправе и државу издавања путне исправе заступника удружења,
односно савеза; 

10)
предвиђено време за које се удружење, односно савез оснива; 

11)
матични број и пореско идентификациони број (ПИБ) удружења, односно савеза; 

12)
чланство у савезу или другој асоцијацији у земљи и иностранству; 

13)
датум доношења, односно измена и допуна статута; 

14)
подаци о статусној промени; 

15)
подаци везани за ликвидацију удружења, односно савеза; 

16)
подаци везани за стечај удружења, односно савеза; 

17)
забелешка о покретању поступка за забрану рада удружења, односно савеза; 

18)
забрана рада удружења, односно савеза и престанак удружења, односно савеза; 

19)
број и датум доношења решења о упису у Регистар; 

20)
број и датум доношења решења о промени података у Регистру; 

21)
број и датум доношења решења о брисању из Регистра; 

22)
напомена. 

Члан 3.

Регистар
се води у писаном облику и као јединствена централна електронска база података.


Регистар
у писаном и електронском облику мора садржати идентичне податке. 

Члан 4.

Регистар
се води у непрекидном низу бројева. 

Удружења
се уписују у Регистар под редним бројем уписа, почев од броја 1. 

Члан 5.

Регистар
се састоји од регистарских листова, а сваки регистарски лист има две стране
обележене редним бројевима 1 и 2. 

Уписивање
података у Регистар врши се у одговарајуће рубрике регистарског листа. 

Регистар
у писаном облику је регистарска књига која се састоји од регистарских листова
одштампаних након уписа извршеног у Регистар који се води као јединствена
централна електронска база података и повезаних одговарајућим механизмом са
корицама регистарске књиге тако да чине целину из које се могу издвојити. 

Свака
регистарска књига из става 3. овог члана састоји се од 500 регистарских
листова. 

Образац
регистарског листа из става 1. овог члана, као Прилог 1, одштампан је уз овај
правилник и чини његов саставни део.

Члан 6.

На
корици и првој ненумерисаној страни регистарске књиге из члана 5. став 3. овог
правилника одштампан је назив Регистра: „Регистар удружења” и редни број
регистарске књиге. 

Прва
ненумерисана страна регистарске књиге оверава се потписом Регистратора удружења
(у даљем тексту: Регистратор) и печатом Агенције за привредне регистре (у даљем
тексту: Агенција).

Члан 7.

Грешке
у Регистру исправљају се на основу одлуке Регистратора, тако што се у
одговарајући регистарски лист у рубрику „Напомена” упише број и датум доношења
одлуке о исправци грешке и одговарајућа забелешка о исправци погрешно уписаног
податка. 

Истовремено,
у одговарајућу рубрику регистарског листа, непосредно испод основног уписа
податка који се исправља, погрешно уписан податак се обележава црвеном линијом
и уписује тачан податак. 

Након
уписа исправке грешке у Регистар регистарски лист се штампа и улаже у
регистарску књигу из члана 5. став 3. овог правилника, а претходни регистарски
лист под истим редним бројем уписа одлаже се у списе предмета на основу којих
је извршен основни упис у Регистар. 

II. УПИС У РЕГИСТАР 

1. Упис удружења у
Регистар 

Члан 8.

Упис
у Регистар врши се на основу пријаве за упис удружења у Регистар. 

У
одговарајуће рубрике регистарског листа уписују се подаци о удружењу, као и
број и датум доношења решења о упису удружења у Регистар. 

Подаци
о матичном броју и пореско идентификационом броју (ПИБ) удружења уписују се у
Регистар, по службеној дужности, на основу одлуке надлежног органа за доделу
матичног броја, односно пореско идентификационог броја. 

Члан 9.

Уз
пријаву за упис удружења у Регистар се подносе: 

1)
оснивачки акт удружења; 

2)
ако је оснивач удружења малолетно лице, изјава законског заступника малолетног
лица да оно може бити оснивач удружења, која садржи потврду о овери потписа у
складу са законом; 

3)
два примерка статута; 

4)
записник са оснивачке скупштине у изворнику, односно овереном препису; 

5)
акт о избору заступника удружења који обавезно садржи: лично име, пребивалиште
и адресу, односно боравиште заступника удружења и његов јединствени матични
број грађана, односно број путне исправе и државу издавања путне исправе; 

6)
оверена фотокопија личне карте заступника удружења, а ако она не садржи податак
о пребивалишту и адреси и потврда о пребивалишту, односно оверена фотокопија
путне исправе и потврда о боравишту; 

7)
доказ о уплати накнаде за упис удружења у Регистар у складу са актом којим се
прописује висина накнаде за упис удружења у Регистар и друге услуге које пружа
Агенција у поступку вођења Регистра. 

Члан 10.

Образац
пријаве из члана 8. став 1. овог правилника, као Прилог 2, одштампан је уз овај
правилник и чини његов саставни део и може се преузети на интернет страници
званичног сајта Агенције. 

Подаци
који се уписују у образац пријаве за упис удружења у Регистар морају бити
идентични подацима садржаним у актима и документима из члана 9. овог
правилника. 

2. Упис савеза у
Регистар 

Члан 11.

Упис
у Регистар савеза или друге асоцијације удружења који има седиште на територији
Републике Србије (у даљем тексту: савез) врши се на основу пријаве за упис
савеза у Регистар. 

У
одговарајуће рубрике регистарског листа уписују се подаци о савезу, као и број
и датум доношења решења о упису савеза у Регистар. 

Подаци
о матичном броју и пореско идентификационом броју (ПИБ) савеза уписују се у
Регистар, по службеној дужности, на основу одлуке надлежног органа за доделу
матичног броја, односно пореско идентификационог броја. 

Члан 12.

Уз
пријаву за упис савеза у Регистар се подносе: 

1)
одлуке надлежних органа удружења у складу са статутом о учлањењу у савез; 

2)
оснивачки акт савеза; 

3)
два примерка статута; 

4)
записник са оснивачке скупштине савеза у изворнику, односно овереном препису; 

5)
акт о избору заступника савеза који обавезно садржи: лично име, пребивалиште и
адресу, односно боравиште заступника савеза и његов јединствени матични број
грађана, односно број путне исправе и државу издавања путне исправе; 

6)
оверена фотокопија личне карте заступника савеза, а ако она не садржи податак о
пребивалишту и адреси и потврда о пребивалишту, односно оверена фотокопија
путне исправе и потврда о боравишту; 

7)
доказ о уплати накнаде за упис савеза у Регистар у складу са актом којим се
прописује висина накнаде за упис удружења у Регистар и друге услуге које пружа
Агенција у поступку вођења Регистра. 

Члан 13.

Образац
пријаве из члана 11. став 1. овог правилника, као Прилог 3, одштампан је уз
овај правилник и чини његов саставни део и може се преузети на интернет
страници званичног сајта Агенције. 

Подаци
који се уписују у образац пријаве за упис савеза у Регистар морају бити
идентични подацима садржаним у актима и документима из члана 12. овог
правилника. 

3. Упис промене
података у Регистру 

Члан 14.

Упис
промене података у Регистру врши се на основу решења о упису промене података у
Регистру, тако што се у одговарајућу рубрику регистарског листа уписује број и
датум доношења решења о промени података у Регистру и податак који се мења. 

Истовремено,
у одговарајућу рубрику регистарског листа непосредно испод основног уписа
податка који се мења, односно последњег уписа промене тог податка, који се
обележава црвеном линијом, уписује се нов податак. 

Након
уписа промене податка у Регистру регистарски лист се штампа и улаже у
регистарску књигу из члана 5. став 3. овог правилника, а претходни регистарски
лист под истим редним бројем уписа одлаже се у списе предмета на основу којих
је извршен основни упис у Регистар.

Члан 15.

За
упис промене података у Регистру подноси се пријава за промену података у
Регистру. 

Уз
пријаву за промену података у Регистру се подноси: 

1)
одлука надлежног органа о промени података; 

2)
записник са седнице надлежног органа за доношење одлуке о промени података, у
изворнику односно овереном препису; 

3)
доказ о уплати накнаде за упис промене података у Регистру у складу са актом
којим се прописује висина накнаде за упис удружења у Регистар и друге услуге
које пружа Агенција у поступку вођења Регистра. 

Члан 16.

Образац
пријаве из члана 15. став 1. овог правилника, као Прилог 4, одштампан је уз
овај правилник и чини његов састави део и може се преузети на интернет страници
званичног сајта Агенције. 

Подаци
који се уписују у образац пријаве за промену података у Регистру морају бити
идентични подацима садржаним у актима и документима из члана 15. став 2. овог
правилника. 

4. Брисање из
Регистра 

Члан 17.

Брисање
удружења из Регистра врши се на основу решења о брисању удружења из Регистра,
тако што се у одговарајућу рубрику регистарског листа уписује број и датум
доношења решења о брисању удружења из Регистра. 

Истовремено,
регистарски лист који се односи на то удружење, осим рубрика „Број и датум
доношења решења о брисању удружења из Регистра” и „Напомена”, обележава се
двема црвеним паралелним линијама. 

Члан 18.

За
брисање удружења из Регистра, осим у случају из члана 49. став 2. тач. 6) и 7)
Закона о удружењима, подноси се пријава за брисање удружења из Регистра. 

Члан 19.

Уз
пријаву за брисање удружења из Регистра се подносе: 

1)
докази на основу којих се утврђују чињенице из члана 49. став 2. тач. 1), 2),
3) и 4) Закона о удружењима; 

2)
доказ о уплати накнаде за брисање удружења из Регистра у складу са актом којим
се прописује висина накнаде за упис удружења у Регистар и друге услуге које
пружа Агенција у поступку вођења Регистра. 

Члан 20.

Образац
пријаве из члана 18. овог правилника, као Прилог 5, одштампан је уз овај
правилник и чини његов саставни део и може се преузети на интернет страници
званичног сајта Агенције. 

Подаци
који се уписују у образац пријаве за брисање из Регистра морају бити идентични
подацима садржаним у актима и документима из члана 19. овог правилника. 

Члан 21.

Одредбе
овог правилника о брисању удружења из Регистра сходно се примењују и на брисање
савеза из Регистра. 

5. Упис података о
покретању поступка за забрану рада удружења и забрани рада удружења 

Члан 22.

Покретање
поступка за забрану рада удружења уписује се у Регистар, тако што се у
одговарајућу рубрику регистарског листа уписује забелешка о покретању поступка
за забрану рада удружења, датум покретања поступка за забрану рада удружења и
подносилац предлога за забрану рада удружења. 

Члан 23.

Забрана
рада удружења уписује се у Регистар, тако што се у одговарајућу рубрику
регистарског листа уписује број и датум доношења одлуке Уставног суда о забрани
рада удружења и датум достављања одлуке Уставног суда Агенцији.

Члан 24.

Одредбе
овог правилника о упису података о покретању поступка за забрану рада удружења
и забрани рада удружења сходно се примењују и на упис података о покретању
поступка за забрану рада савеза и забрани рада савеза.

6. Упис ликвидације
у Регистар 

Члан 25.

О
спровођењу поступка ликвидације у одговарајућу рубрику регистарског листа
уписује се забелешка. 

У
исту рубрику регистарског листа уписује се и одлука скупштине удружења о
престанку удружења, подаци о ликвидационом управнику и податак да се у називу
удружења уписује ознака „у ликвидацији”. 

Ако
удружење престаје по скраћеном поступку ликвидације уписују се и лична имена и
пребивалишта, односно називи и седишта чланова скупштине удружења, са
назначењем њихове солидарне одговорности за обавезе удружења. 

Члан 26.

Одредбе
овог правилника о упису ликвидације удружења у Регистар сходно се примењују и
на упис ликвидације савеза у Регистар. 

7. Упис стечаја у
Регистар 

Члан 27.

О
покретању стечаја удружења у одговарајућу рубрику регистарског листа уписује се
забелешка. 

На
упис других података који се односе на стечај удружења сходно се примењују
одредбе закона којим се уређује стечајни поступак, односно упис у надлежни
регистар одлука из стечајног поступка. 

Члан 28.

Одредбе
овог правилника о упису стечаја удружења у Регистар сходно се примењују и на
упис стечаја савеза у Регистар. 

III. УПИС ДРУШТВЕНЕ
ОРГАНИЗАЦИЈЕ, УДРУЖЕЊА ГРАЂАНА И ЊИХОВИХ САВЕЗА У РЕГИСТАР 

Члан 29.

Упис
у Регистар друштвених организација, удружења грађана и њихових савеза уписаних
у Регистар друштвених организација и удружења грађана према Закону о друштвеним
организацијама и удружењима грађана („Службени гласник СРС”, бр. 24/82, 39/83,
17/84, 50/84, 45/85 и 12/89 и „Службени гласник РС”, бр. 53/93, 67/93 и 48/94),
као и оних који имају седиште на територији Републике Србије, а уписани су у
Регистар удружења, друштвених организација и политичких организација према
Закону о удруживању грађана у удружења, друштвене организације и политичке
организације које се оснивају за територију Социјалистичке Федеративне
Републике Југославије („Службени лист СФРЈ”, број 42/90 и „Службени лист СРЈ”,
бр. 16/93, 31/93, 41/93, 50/93, 24/94, 28/96 и 73/00 – др. закон) врши се на
основу пријаве за упис усклађивања у Регистар. 

У
одговарајуће рубрике регистарског листа уписују се подаци о удружењу, односно
савезу, као и број и датум доношења решења о упису удружења, односно савеза у
Регистар.

Члан 30.

Уз
пријаву из члана 29. став 1. овог правилника се подносе: 

1)
решење о упису у Регистар друштвених организација и удружења грађана, односно
Регистар удружења, друштвених организација и политичких организација; 

2)
акт о избору заступника удружења, односно савеза који обавезно садржи: лично
име, пребивалиште и адресу односно боравиште заступника и његов јединствени
матични број грађана, односно број путне исправе и државу издавања путне
исправе; 

3)
оверена фотокопија личне карте заступника удружења, односно савеза, а ако она
не садржи податак о пребивалишту и адреси и потврда о пребивалишту, односно
оверена фотокопија путне исправе и потврда о боравишту; 

4)
два примерка новог статута; 

5)
друге акте донете у поступку усклађивања. 

Члан 31.

Образац
пријаве за упис усклађивања из члана 29. став 1. овог правилника, као Прилог 6,
одштампан је уз овај правилник и чини његов саставни део и може се преузети на
интернет страници званичног сајта Агенције. 

Подаци
који се уписују у образац пријаве усклађивања морају бити идентични подацима
садржаним у актима и документима из члана 30. овог правилника. 

IV. ЗАВРШНЕ ОДРЕДБЕ 

Члан 32.

Даном
почетка примене овог правилника одредбе Правилника о начину вођења Регистра
удружења, друштвених организација и политичких организација које се оснивају за
територију Социјалистичке Федеративне Републике Југославије и образац за вођење
тог регистра („Службени лист СФРЈ”, број 45/90) престају да се примењују на
удружења грађана, друштвене организације и њихове савезе, осим на спортске
организације и удружења.

Члан 33.

Овај
правилник ступа на снагу осмог дана од дана објављивања у „Службеном гласнику
Републике Србије”, а примењује се даном почетка примене Закона о удружењима. 

Број 110-00-85/2009-07

У Београду, 24. септембра 2009.
године

Министар,

Милан Марковић, с.р.
	
	ПРИЛОЗИ


Прилог 1 - Образац регистарског листа

    
	
	Прилог 2 - Пријава за упис удружења у Регистар удружења
	
    
	
	Прилог 3 - Пријава за упис савеза у Регистар удружења
	
    
	
	Прилог 4 - Пријава за упис промене података у Регистру удружења
	
    
	
	Прилог 5 – Пријава за брисање удружења / савеза из Регистра удружења
	
    
	
	Прилог 6 – Пријава за упис усклађивања у Регистар удружења друштвених организација, удружења грађана и њихових савеза уписаних у Регистар друштвених организација и удружења грађана и регистар удружења, друштвених организација и политичких организација
	
    



