


	
	Zakon

	

	На основу члана 112. став 1. тачка 2. Устава Републике Србије, доносим
	
	УКАЗ
	о проглашењу Закона о потврђивању Споразумa између Владе Републике Србије и Владе Руске Федерације о одобрењу државног финансијског кредита Влади Републике Србије
	Проглашава се Закон о потврђивању Споразумa између Владе Републике Србије и Владе Руске Федерације о одобрењу државног финансијског кредита Влади Републике Србије, који је донела Народна скупштина Републике Србије на Четвртој седници Првог редовног заседања у 2013. години, 29. маја 2013. године.
	
	ПР број 62
	У Београду, 29. маја 2013. године
	Председник Републике,
	
	Томислав Николић, с.р.
	
	ЗАКОН
	о потврђивању Споразумa између Владе Републике Србије и Владе Руске Федерације о одобрењу државног финансијског кредита Влади Републике Србије
	
	"Службени гласник РС - Међународни уговори", 
	број 7 од 29. маја 2013.
	
	Члан 1. 
	Потврђује се Споразум између Владе Републике Србије и Владе Руске Федерације о одобрењу државног финансијског кредита Влади Републике Србије, закључен 10. априла 2013. године у Москви, у оригиналу на српском и руском језику.
	Члан 2.
	Текст Споразума између Владе Републике Србије и Владе Руске Федерације о одобрењу државног финансијског кредита Влади Републике Србије, у оригиналу на српском језику гласи:
	СПОРАЗУМ
	између Владе Републике Србије и Владе Руске Федерације о одобрењу државног финансијског кредита Влади Републике Србије
	Влада Републике Србије и Влада Руске Федерације (у даљем тексту: стране), у циљу даљег јачања пријатељских односа између двеју држава, договориле су се о следећем:
	Члан 1.
	Руска страна одобриће у 2013. години српској страни државни финансијски кредит у износу од 500.000.000,00 америчких долара (у даљем тексту: кредит).
	Члан 2.
	1. Кредит ће се користити током 2013. године.
	Руска страна пребациће средства кредита у америчким доларима на рачун Министарства финансија и привреде Републике Србије код Народне банке Србије у две транше:
	прву траншу у износу од 300.000.000,00 америчких долара – најкасније 45 календарских дана од датума ступања на снагу овог споразума;
	другу траншу у износу од 200.000.000,00 америчких долара – најкасније 14 календарских дана од датума када руска страна прими званично обавештење српске стране о томе да је Одбор директора Међународног монетарног фонда донео економски програм за Републику Србију, али не пре 15. јула 2013. године. 
	
	2. Датумима коришћења одговарајућег дела кредита сматраће се датуми књижења сваког износа кредита на кореспондентски рачун Народне банке Србије.
	Члан 3.
	Српска страна измириваће искоришћени износ кредита дозначавањем средстава у америчким доларима у 32 једнаке рате 15. марта, 15. јуна, 15. септембра и 15. децембра сваке године, при чему ће прво плаћање бити извршено 15. марта 2015. године, а последње – 15. децембра 2022. године.
	Члан 4.
	Српска страна има право да изврши превремену отплату у номиналном износу остатка дуга на основу овог споразума, уз плаћање камата обрачунатих закључно с датумом превремене отплате.
	При томе, српска страна у писаној форми обавештава руску страну о таквој одлуци најкасније 30 календарских дана пре датума плаћања.
	Члан 5.
	1. Српска страна плаћаће руској страни камату на коришћење кредита по стопи од 3,5 процената годишње.
	2. Камате ће се обрачунавати дневно, почев од датума коришћења одговарајућег дела кредита и српска страна ће их плаћати у америчким доларима 15. марта, 15. јуна, 15. септембра и 15. децембра сваке године, при чему ће последње плаћање камате бити извршено истовремено с последњим плаћањем у сврху измирења главнице дуга.
	3. Камате на кредит обрачунаваће се полазећи од стварног броја дана који су протекли у 360-дневној години (база 365/360).
	Члан 6.
	1. У случају да било које плаћање у сврху измирења главнице дуга и (или) камата наведених у чл. 3. и 5. овог споразума не буде извршено на одговарајући датум плаћања одређен овим члановима, такав дуг проглашава се доспелим и на њега ће се дневно обрачунавати камата по двострукој стопи наведеној у члану 5. став 1. овог споразума од момента доспећа дуга и закључно с датумом измирења овог дуга у потпуности.
	2. У случају да прекорачење плаћања било којих обавеза српске стране по државним кредитима које је одобрила руска страна буде дуже од 180 календарских дана, руска страна има право да прогласи комплетан преостали износ неизмиреног дуга на основу овог споразума доспелим, и на овај дуг ће се обрачунавати камата по стопи наведеној у ставу 1. овог члана до датума измирења овог дуга у потпуности.
	Члан 7.
	Овлашћени органи страна који су одговорни за реализацију овог споразума су:
	са српске стране – Министарство финансија и привреде Републике Србије; 
	
	с руске стране – Министарство финансија Руске Федерације. 
	Члан 8. 
	1. Сви износи које је српска страна дужна да исплати у складу са овим споразумом не смеју бити оптерећени никаквим порезима и морају се исплаћивати без било каквих ограничења, одбитака, изузећа или компензационих умањења.
	2. У случају да српска страна изврши само део плаћања по доспелом дугу износи који се исплаћују руској страни користе се према следећем редоследу:
	за плаћање камате обрачунате на доспели дуг;
	за измиривање доспелог дуга;
	за плаћање камате обрачунате на главницу дуга;
	за измиривање главнице дуга.
	Члан 9. 
	1. Народна банка Србије и Државна корпорација „Банка за развој и спољноекономску делатност (Вњешекономбанк)” су овлашћени представници српске стране, односно руске стране. Сва плаћања на основу овог споразума српска страна обављаће у корист руске стране у складу са инструкцијама за плаћање Државнe корпорацијe „Банка за развој и спољноекономску делатност (Вњешекономбанк)”. 
	
	2. Начин евиденције и обрачуна на основу овог споразума одредиће се споразумом између Народне банке Србије и Државне корпорације „Банка за развој и спољноекономску делатност (Вњешекономбанк)” који ће се закључити у року од 30 календарских дана од датума ступања на снагу овог споразума.
	Члан 10.
	У овај споразум могу се уносити измене на основу узајамне сагласности страна.
	Члан 11.
	Сви спорови и разлике између страна у вези с применом и тумачењем овог споразума решаваће се путем консултација и преговора између страна.
	Члан 12.
	Овај споразум ступа на снагу од датума пријема последњег писаног обавештења о томе да су стране обавиле унутрашње државне процедуре неопходне за његово ступање на снагу и важиће до момента док стране не испуне све обавезе које проистичу из овог споразума. 
	
	Сачињено у Москви, 10. априла 2013. године, у два примерка сваки на српском језику и руском језику, при чему оба текста имају подједнаку важност. 
	
	
	
		
			
				
				За Владу
				Републике Србије 
				Млађан Динкић, с.р.
				
				
				За Владу 
				Руске Федерације 
				Антон Германович Силуанов, с.р.
				
			
		
	
	Члан 3.
	Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.

