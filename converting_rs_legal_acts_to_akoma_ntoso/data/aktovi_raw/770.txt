


	
	Zakon


	
				
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразума о сарадњи између Владе Републике Србије и Владе Црне Горе у контексту приступања Европској унији
				Проглашава се Закон о потврђивању Споразума о сарадњи између Владе Републике Србије и Владе Црне Горе у контексту приступања Европској унији, који је донела Народна скупштина Републике Србије на седници Деветог ванредног заседања у 2014. години, 8. септембра 2014. године.
				ПР број 68
				У Београду, 9. септембра 2014. године
				Председник Републике,
				Томислав Николић, с.р.
				ЗАКОН
				о потврђивању Споразума о сарадњи између Владе Републике Србије и Владе Црне Горе у контексту приступања Европској унији
				"Службени 
				гласник РС - Међународни уговори", број 10 од 9. септембра 2014.
				Члан 1.
				Потврђује се Споразум о сарадњи између Владе Републике Србије и Владе Црне Горе у контексту приступања Европској унији, сачињен 10. децембра 2013. године у Београду, у два истоветна примерка на српском и црногорском језику.
				Члан 2.
				Текст Споразума у оригиналу на српском језику гласи: 
				Споразум о сарадњи између Владе Републике Србије и Владе Црне Горе у контексту приступања Европској унији
				Влада Републике Србије и Влада Црне Горе (у даљем тексту: уговорне стране);
				Полазећи од стратешког циља остваривања пуноправног чланства у Европској унији;
				Подсећајући на значај индивидуалног приступа у процени испуњења критеријума за чланство у Европској унији;
				Свесне важности обостраног доприноса напретку у постизању трајне афирмације европских вредности у региону;
				Наглашавајући значај политичких, институционалних, економских и правних реформи у постизању стандарда Европске уније;
				Подсећајући на опредељење Европске уније да подржи реформе у региону кроз различите програме и инструменте за финансијску и стручну помоћ;
				Одлучне да даље развијају добросуседске односе и регионалну сарадњу;
				Свесне значаја даљег унапређења сарадње у подручјима од обостраног интереса у циљу бржег усаглашавања националног законодавства с правном тековином Европске уније;
				Наглашавајући права и обавезе које проистичу из Споразума о измени и приступању Централноевропском споразуму о слободној трговини;
				Имајући у виду јаке основе и снажан потенцијал за развој економске сарадње две државе;
				Подсећајући на капацитете сарадње привредних комора Србије и Црне Горе, Туристичког представништва Црне Горе у Београду, Српско-црногорског пословног клуба и оснивање Међувладине комисије за економску и трговинску сарадњу у септембру 2012. године;
				Полазећи од Закључака председништва Европског савета у Солуну и Самита Европске уније и земаља Процеса стабилизације и придруживања из јуна 2003. године;
				Охрабрене обновљеним консензусом о проширењу, како је утврђено у закључцима председништва Европског савета у Бриселу из 2006. године;
				Поздрављајући Закључке Европског савета од 29. јуна 2012. о отпочињању преговора с Црном Гором и одлуку Европског савета од 1. марта 2013. године о додели статуса државе кандидата Републици Србији;
				У жељи да унапреде редовни политички дијалог с посебним акцентом на сарадњу која има за циљ интеграцију у европске структуре;
				Узимајући у обзир све билатералне споразуме закључене између уговорних страна
				Сагласиле су се о следећем:
				ПОГЛАВЉЕ IПОЛИТИЧКИ ДИЈАЛОГ
				Члан 1.
				Уговорне стране су одлучне у намери да развијају редовни политички дијалог у циљу унапређења сарадње у контексту процеса европских интеграција и афирмације европских вредности у билатералној и регионалној сарадњи. 
				Члан 2.
				Политички дијалог се одвија кроз састанке министара спољних послова или састанке представника два министарства на високом нивоу, на годишњем нивоу.
				Политички дијалог подстиче сарадњу у областима од заједничког интереса у процесу приступања Европској унији и питања везана за стабилност у региону и унапређење регионалне сарадње. 
				Уговорне стране отворене су за дијалог с другим државама покривеним процесом проширења.
				Члан 3.
				Уговорне стране јачају дијалог и сарадњу између државних органа надлежних за послове европске интеграције односно Министарства спољних послова Републике Србије и Министарства вањских послова и европских интеграција Црне Горе.
				У оквиру ове сарадње, уговорне стране на оперативном нивоу врше консултације о:
				– реформи законодавства и усклађености националног правног поретка с правном тековином Европске уније;
				– тренутном стању и правцима у процесу приступања Европској унији;
				– управљању Инструментом за предприступну помоћ и другом помоћи везаном за интеграцију две државе у Европску унију;
				– размени експерата у областима од заједничког интереса;
				– стручној и административној помоћи.
				Члан 4.
				У циљу развоја укупних односа у региону и убрзавања процеса европске интеграције, уговорне стране охрабрују сарадњу између парламената, нарочито између одбора надлежних за питања приступања Европској унији, и доприносе унапређењу интерпарламентарне сарадње у региону.
				ПОГЛАВЉЕ II
				Привредна и трговинска сарадња
				Члан 5.
				Уговорне стране сарађују у циљу постизања стандарда у области слободне трговине и усклађивања царинског система, тиме помажући спровођење Споразума о измени и приступању Централноевропском споразуму о слободној трговини потписаном у Букурешту, 19. децембра 2006. године.
				Сарадња између уговорних страна је нарочито усмерена на:
				– могућу међусобну оперативност царинских ИТ система Републике Србије и Црне Горе као и употребу јединственог административног документа;
				– израду и примену стандардизованог система раног упозорења у сврху кретања осетљивих роба (тј. дувана, алкохола, нафте и нафтних деривата);
				– побољшање и поједностављење инспекција и формалности у вези с превозом робе;
				– размену официра за везу на ограничени временски период, у складу са реципрочно прихваћеним модалитетима;
				– обуку царинских службеника.
				Не доводећи у питање даљу сарадњу предвиђену овим споразумом, нарочито у чл. 8, 9. и 10. Споразума, узајамна помоћ између односних царинских органа уговорних страна одвија се у складу с одредбама Анекса 5 о узајамној административној помоћи у царинским стварима из члана 14, ст. 2. и 3. Споразума о изменама и приступању Централноевропском споразуму о слободној трговини потписаном у Букурешту, 19. децембра 2006. године.
				Члан 6.
				Уговорне стране разматрају потенцијале за јачање економске сарадње, нарочито у областима од обостраног интереса:
				– инфраструктура, пре свега изградња аутопута Београд–Бар, као и валоризација и ревитализација постојећих саобраћајних капацитета;
				– развој сарадње у области енергетике;
				– развој и спровођење заједничких пројеката у области пољопривреде и производње хране;
				– интензивирање сарадње у области туризма.
				У циљу динамизирања економских односа, уговорне стране додатно ангажују субјекте као што су привредне коморе Србије и Црне Горе, Туристичко представништво Црне Горе у Београду, Српско-црногорски пословни клуб и Међувладина комисија за економску и трговинску сарадњу. 
				ПОГЛАВЉЕ III
				Кретање радника и капитала, пословно настањивање и пружање услуга
				Члан 7.
				У погледу кретања радника и капитала, пословног настањивања и пружања услуга, уговорне стране једна другој обезбеђују једнаке уступке у складу са својим посебним споразумима.
				Узимајући у обзир чињеницу да ће могућности запошљавања радника бити под утицајем ситуације на тржишту рада сваке од уговорних страна, кретање радника регулише билатерални споразум.
				Уговорне стране су сагласне да радници мигранти запослени, у складу са законом, на територији државе једне од њих неће бити подвргнути дискриминацији по било ком основу.
				Право на осигурање од посебних ризика регулише се споразумом о социјалном осигурању између уговорних страна.
				За вођење преговора по питању посебних споразума одговорни су надлежни државни органи.
				Члан 8.
				Уговорне стране омогућавају слободно кретање капитала и остваривање права пословног настањивања.
				Текућа плаћања између уговорних страна врше се у складу с одредбама Статута Међународног монетарног фонда у конвертибилној валути према уобичајеној пракси међународног банкарства.
				Члан 9.
				Уговорне стране подстичу међусобну сарадњу у пружању услуга у складу с одговарајућим одредбама Општег споразума о трговини и услугама (ГАТС) и Светске трговинске организације.
				ПОГЛАВЉЕ IV
				Усклађивање законодавства с правним тековинама Европске уније
				Члан 10.
				Уговорне стране истичу значај усклађивања својих важећих и будућих прописа с правном тековином Европске уније и сарађују кроз:
				– размену искуства у вези с процесом усклађивања законодавства с правном тековином Европске уније;
				– размену искуства о домаћем законодавству и законодавној пракси;
				– размену информација о процесу превођења и припреме националне верзије правне тековине Европске уније;
				– организацију обука, семинара, састанака експерата и осталих облика стручног усавршавања и размене стручне помоћи.
				ПОГЛАВЉЕ V
				Сарадња у области правосуђа 
				Члан 11.
				У циљу унапређења законских и административних стандарда и постепеног усклађивања свог законодавства с правном тековином Европске уније, уговорне стране интензивирају сарадњу у области правосуђа, а нарочито у погледу политике у области реформе судства и владавине права.
				У циљу сарадње у наведеним областима, уговорне стране размењују:
				– искуство у законодавној пракси и реформама;
				– информације о постојећим и новим трендовима;
				– међусобну експертску помоћ у областима од обостраног значаја;
				– техничку и административну помоћ.
				Сарадња у другим областимa
				Члан 12.
				Уговорне стране сарађују и у другим областима од обостраног интереса.
				Уговорне стране подстичу сарадњу у борби против климатских промена и у области заштите животне средине, нарочито у светлу усаглашавања с правним тековинама Европске уније. 
				ПОГЛАВЉЕ VI
				Институционални механизми и опште одредбе
				Члан 13.
				За спровођење овог споразума успостављају се следећи институционални механизми:
				– састанак министара спољних послова и европских интеграција у оквиру политичког дијалога, који обухвата развој сарадње и решавање питања у вези с приступом уговорних страна Европској унији;
				– заједнички одбор састављен од представника државних органа надлежних за послове европске интеграције, заједно с представницима других министарстава који на оперативном нивоу расправљају о спровођењу овог споразума;
				– заједничке радне групе за унапређење сарадње у конкретним областима.
				Члан 14.
				Уговорне стране консултују и обавештавају Европску унију о јачању своје сарадње.
				ПОГЛАВЉЕ VII
				Завршне одредбе
				Члан 15.
				Овај споразум се закључује на неодређено време.
				Свака од уговорних страна може отказати овај споразум тако што ће о томе обавестити другу страну, дипломатским путем, најмање шест месеци унапред.
				Сваки спор који настане у тумачењу или примени овог споразума решаваће се дипломатским путем.
				Овај споразум ступа на снагу на дан пријема последње дипломатске ноте којом уговорне стране обавештавају да су испуњени захтеви предвиђени њиховим унутрашњим законодавством за његово ступање на снагу.
				Овај споразум не доводи у питање права и обавезе које произилазе из међународних уговора који су на снази за уговорне стране.
				Сачињено у Београду, 10. децембра 2013, у два оригинална примерка, на српском и црногорском језику при чему су оба текста једнако веродостојна.
				
					
						
							
								За Владу Републике Србије
								Ивица Дачић, с.р.
							
							
								За Владу Црне Горе
								Мило Ђукановић, с.р.
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

