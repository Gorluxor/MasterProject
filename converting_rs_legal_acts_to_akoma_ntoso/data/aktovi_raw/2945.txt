


	
	Zakon


	
			На основу члана 16. став 2. Закона о Државном већу тужилаца („Службени гласник РС”, бр. 116/08, 101/10, 88/11 и 106/15) и члана 19. став 6. Пословника о раду Државног већа тужилаца („Службени гласник РС”, бр. 29/17 и 46/17),
			Државно веће тужилаца, на седници одржаној 24. јула 2018. године, доноси
			ПОСЛОВНИК 
			о раду Етичког одбора Државног већа тужилаца
			"Службени гласник РС", број 59 од 31. јула 2018.
			Члан 1.
			Пословником о раду Етичког одбора Државног већа тужилаца (у даљем тексту: Пословник), ближе се уређује начин рада и одлучивања Етичког одбора Државног већа тужилаца (у даљем тексту: Етички одбор).
			Члан 2.
			Етички одбор је повремено радно тело Државног већа тужилаца (у даљем тексту: Веће).
			Етички одбор има председника, заменика председника и три члана.
			Чланови између себе, на посебној седници, бирају председника и заменика председника.
			Веће именује чланове Етичког одбора, на период од три године.
			Члан 3.
			Етички одбор:
			– даје мишљење да ли је одређено понашање носиоца јавнотужилачке функције у складу са Етичким кодексом,
			– издаје писана упутства и практичне смернице о етичким питањима, а по потреби обавља и поверљива саветовања са носиоцима јавнотужилачке функције,
			– стара се о спровођењу Етичког кодекса, промовише професионалну етику,
			– обавља друге послове у вези са применом и поштовањем Етичког кодекса.
			Члан 4.
			Етички одбор поступа на основу иницијативе Већа, дисциплинских органа, носилаца јавнотужилачке функције, других државних органа и институција и грађана.
			Грађани иницијативу подносе преко надлежног јавног тужиоца, у складу са чланом 72. став 4. Правилника о управи у јавним тужилаштвима, а јавни тужилац може да затражи мишљење Етичког одбора.
			Члан 5.
			Административна канцеларија Државног већа тужилаца обавља стручно-техничке и административне послове за Етички одбор.
			Члан 6. 
			Иницијативе се заводе у посебном уписнику и достављају председнику Етичког одбора.
			Предмети се распоређују председнику и члановима Етичког одбора према редоследу пријема.
			Седнице Етичког одбора сазива и њима руководи председник Етичког одбора.
			Члан 7.
			Етички одбор доставља иницијативу носиоцу јавнотужилачке функције, на кога се иницијатива односи, ради изјашњавања.
			Члан 8.
			Етички одбор доноси мишљења или препоруке већином гласова свих чланова у року од 30 дана од дана пријема иницијативе.
			Мишљење се доставља подносиоцу иницијативе, надлежном јавном тужиоцу, носиоцу јавнотужилачке функције на кога се иницијатива односи и Већу.
			Члан 9.
			Мишљења и препоруке Етичког одбора која могу бити од значаја за примену Етичког кодекса објављују се на интернет презентацији Већа.
			Члан 10.
			Овај пословник ступа на снагу осмог дана од дана објављивања у „Службеном гласнику Републике Србије”.
			А број 614/18
			У Београду, 24. јула 2018. године
			Председник Државног већа тужилаца,
			Загорка Доловац, с.р.
	

