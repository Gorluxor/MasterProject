


	
	Zakon


	
			ЗАКОН
			о Централном регистру становништва
			„Службени гласник РС“, број 17 од 14. марта 2019.
			Предмет закона
			Члан 1.
			Овим законом се уређује успостављање и вођење, садржина, начин коришћења, као и друга питања од значаја за успостављање и вођење Централног регистра становништва Републике Србије.
			Појмови који се користе у овом закону у мушком роду обухватају исте појмове у женском роду.
			Значење појединих израза
			Члан 2.
			Изрази који се користе у овом закону имају следеће значење:
			1) Централни регистар становништва Републике Србије је јединствена, електронски вођена база података о становништву Републике Србије (у даљем тексту: Централни регистар);
			2) становништво Републике Србије у смислу овог закона чине држављани Републике Србије, као и лица која нису држављани Републике Србије, а остварују одређена права, односно имају одређене обавезе у смислу посебних прописа и o којима се чувају подаци у Централном регистру у роковима прописаним овим законом;
			3) изворна службена евиденција у смислу овог закона, јесте евиденција о подацима коју сагласно закону воде државни органи, органи и организације аутономне покрајине и локалне самоуправе или имаоци јавних овлашћења, из које се одређени подаци преузимају у Централни регистар, у складу са законом; 
			4) изворни орган је државни орган, орган и организација аутономне покрајине и локалне самоуправе или ималац јавног овлашћења који води изворну евиденцију из које се подаци преузимају у Централни регистар, у складу са законом; 
			5) пријемни орган је орган који преузима податке из Централног регистра ради вршења послова из своје надлежности, у складу са законом; 
			6) размена података је процес у коме се подаци преносе између изворне службене евиденције и Централног регистра, као и процес у коме се подаци из Централног регистра користе у складу са законом; 
			7) мрежа за размену података је технички систем за електронску размену података на сервисној магистрали путем јединствене информационо-комуникационе мреже електронске управе, у и из Централног регистра;
			8) администратор пријемног органа (у даљем тексту: администратор), односно заменик администратора (у даљем тексту: заменик) је лице које је испред пријемног органа овлашћено за сарадњу пријемног органа са министарством надлежним за послове управе (у даљем тексту: Министарство) и службом Владе која је надлежна за пројектовање, усклађивање, развој и функционисање система електронске управе (у даљем тексту: Служба Владе), као и да прати рад овлашћених лица у пријемном органу и
			9) овлашћена лица су лица у пријемном органу која су овлашћена за приступање и непосредно преузимање података из Централног регистра.
			Циљ успостављања Централног регистра  
			Члан 3.
			Циљ успостављања Централног регистра је постојање јединствене, централизоване и поуздане државне базе података која садржи тачне и ажурне податке о становништву Републике Србије у електронском облику прописане овим законом и која омогућава свим државним органима и организацијама, органима и организацијама аутономне покрајине и локалне самоуправе, установама, јавним предузећима, посебним органима преко којих се остварује регулаторна функција и правним и физичким лицима којима су поверена јавна овлашћења да послове из своје надлежности обављају на поуздан, економичан и ефикасан начин, заснован на централизовано обрађеним, тачним, ажурним и поузданим подацима добијеним са једног места – из Централног регистра, као и да се на основу података из Централног регистра обезбеде поуздани подаци у базама података које органи воде на основу других прописа. 
			Сврха обраде података  
			Члан 4.
			У Централном регистру обрађују се подаци о становништву са сврхом:
			─ ефикасног вођења управних и других поступака органа;
			─ ефикасног управљања евиденцијама у електронском облику у којима се, између осталог, воде и подаци о становништву Републике Србије;
			─ праћења стања, припреме извештаја и анализе података потребних за обављање послова из делокруга изворног или пријемног органа.
			Садржина Централног регистра
			Члан 5.
			У Централном регистру обрађују се подаци о становништву Републике Србије и то за: 
			1) држављане Републике Србије са пребивалиштем у Републици Србији;
			2) држављане Републике Србије без пријављеног пребивалишта на територији Републике Србије;
			3) избеглице у складу са Законом о избеглицама и посебним прописима којим се регулише положај избеглица;
			4) странце са одобреним привременим боравком или одобреним сталним настањењем у Републици Србији;
			5) тражиоце азила, странце којима је одобрено уточиште или супсидијарна заштита и привремена заштита у складу са законом и
			6) странцe који немају дозволу за стално настањење или привремени боравак у Републици Србији, a имају стечену имовину или права и обавезе по основу пензијског и инвалидског осигурања или својство пореског обвезника.
			Надлежност за вођење Централног регистра
			Члан 6.
			Централни регистар успоставља и води Министарство, уз техничку подршку Службе Владе.
			Ближи начин преузимања, размене података, приступа и заштите података садржаних у Централном регистру, као и друга техничка питања од значаја за вођење Централног регистра ближе уређује Влада. 
			Надлежност Министарства
			Члан 7.
			Министар надлежан за послове управе (у даљем тексту: Министар) решењем утврђује листу пријемних органа из члана 3. овог закона, који имају право непосредног преузимања података из Централног регистра, у поступку прописаном овим законом.
			У циљу тачности и ажурности података у Централном регистру Министарство предузима мере ради њихове усклађености са изворним евиденцијама.
			Лице које уочи да су подаци који се о њему воде у Централном регистру нетачни, може поднети Министарству захтев за њихову исправку.
			Пријемни орган који у вршењу послова из своје надлежности уочи неслагање са подацима у Централном регистру дужан је да без одлагања о томе обавести Министарство.
			Захтев из става 3. овог члана, као и обавештење из става 4. овог члана  Министарство прослеђује изворном органу ради предузимања мера за проверу тачности података и евентуалног спровођења поступка за њихову измену у складу са законом.
			О предузетим мерама из става 5. овог члана изворни орган доставља обавештење Министарству, које о томе обавештава подносиоца захтева, односно пријемни орган.
			Министарство обавља и друге послове у складу са овим законом.
			Надлежност Службе Владе
			Члан 8.
			Служба Владе обавља послове техничке подршке у успостављању и вођењу Централног регистра, послове који се односе на чување, спровођење мера заштите и обезбеђивање сигурности и безбедности података у Централном регистру, као и друге послове утврђене законом.
			Обрада података о личности
			Члан 9.
			Обрада података о личности који се воде у Централном регистру врши се у складу са законом који уређује заштиту података о личности.
			Подаци о личности користе се у сврху утврђену овим законом.
			Пријемни орган који користи податке о личности из Централног регистра дужан је да обезбеди заштиту податка о личности.
			Изворне службене евиденције и подаци из изворних службених евиденција
			Члан 10.
			Централни регистар води се на основу података из изворних службених евиденција, и то из:
			1) Евиденције о матичним бројевима грађана – јединствени матични број грађана;
			2) Евиденције о држављанству – држављанство Републике Србије;
			3) Регистра матичних књига и то: лично име; пол, датум, место, општина/град рођења, место и држава ако је лице рођено у иностранству; лично име родитеља; податак о националној припадности; датум, место, општина/град закључења брака; место и држава закључења брака, ако је закључен у иностранству; лично име супружника; брачни статус (неожењен/неудата, у браку/разведен-а, удовац–удовица); датум, место, општина/град смрти, место и држава смрти ако је смрт наступила у иностранству и животни статус (у животу/преминуо);
			4) Евиденције пребивалишта, боравишта и привременог боравка у иностранству – град, општина, насељено место, улица, кућни број, спрат и број стана код адресе пребивалишта и боравишта, односно држава код привременог боравка у иностранству; 
			5) Евиденције о личним картама – чињеница да ли грађанин поседује важећу личну карту, регистарски број и датум истека рока на који је лична карта издата;
			6) Евиденције о путним исправама – чињеница да ли грађанин поседује важећу путну исправу, регистарски број и датум истека рока важења на који је путна исправа издата;
			7) Централног регистра обавезног социјалног осигурања – податке из јединствене пријаве на обавезно социјално осигурање и то: основ осигурања, датум почетка осигурања, датум промене у осигурању, датум престанка осигурања, занимање, врста и степен стручне спреме, порески идентификациони број обвезника доприноса, јединствени број који додељује Централни регистар обавезног социјалног осигурања за потребе обавезног социјалног осигурања обвезницима доприноса и осигураним лицима, као и његову везу са јединственим матичним бројем грађанина;
			8) Евиденције пореских обвезника и то: имовински статус (поседује/не поседује непокретност) и процењена вредност непокретности;
			9) Евиденције о странцима – странцима којима је одобрен привремени боравак, странцима којима је одобрено стално настањење, евиденције о издатим личним картама за странце, привременим личним картама за странце и странцима којима су издате путне исправе за странце и то: 
			(1) Општи подаци: лично име, име родитеља, пол, датум, место и држава рођења, врста број и рок важења стране путне исправе, држављанство, евиденцијски број странца, адреса становања или пребивалиште странца;
			(2) Подаци o странцу са одобреним привременим боравком: основ привременог боравка, рок важења одобреног боравка, рок важења личне карте за странца;
			(3) Подаци o странцу са одобреним сталним настањењем: број и датум решења о одобреном сталном настањењу у Републици Србији, рок важења личне карте за странце, датум и разлог престанка сталног настањења у Републици Србији;
			10) Евиденције о тражиоцима азила, странцима којима је одобрено уточиште, странцима којима је одобрена супсидијарна заштита, странцима којима је одобрена привремена заштита, евиденције о издатим личним картама за тражиоце азила, странцима којима је одобрен азил или привремена заштита, као и евиденције о издатим путним исправама за странце којима је одобрен азил и то:
			(1) Општи подаци: лично име, име родитеља, пол, датум, место и држава рођења, врста број и рок важења стране путне исправе, држављанство, евиденцијски број странца, адреса становања;
			(2) Подаци о тражиоцима азила: број и рок важења личне карте за тражиоце азила, датум и број поднетог захтева за азил;
			(3) Подаци о лицима са одобреним уточиштем: број и датум решења о одобреном уточишту, рок важења личне карте за лице коме је одобрено уточиште, број, датум издавања и рок важења путне исправе за лица којима је одобрено уточиште, датум престанка права на уточиште;
			(4) Подаци о лицима са одобреном супсидијарном заштитом: број и датум решења о одобреној супсидијарној заштити, рок важења личне карте за лица којима је одобрена супсидијарна заштита, број, датум издавања и рок важења путне исправе за лица којима је одобрена супсидијарна заштита ако је издата, датум престанка права на супсидијарну заштиту;
			(5) Подаци о лицима са одобреном привременом заштитом – број и датум решења о одобреној привременој заштити, рок важења личне карте за лице коме је одобрена привремена заштита и датум престанка привремене заштите; 
			11) Евиденције о странцима који немају дозволу за стално настањење или привремени боравак у Републици Србији, a имају стечену имовину или права и обавезе по основу пензијског и инвалидског осигурања или својство пореског обвезника: евиденцијски број странца; презиме и име; датум рођења; држављанство; подаци о имовини, праву или обавези;
			12) Евиденције о избеглим лицима из бивших југословенских република и то: лично име; име једног родитеља; дан, месец и година рођења; општина и република рођења; место и адреса са које је лице избегло; датум пријављивања у Републици Србији; место у ком лице борави у Републици Србији и адреса стана и јединствени матични број грађана додељен пре стицања избегличког статуса и
			13) Адресног регистра и то: матични број и назив општине; матични број и назив насељеног места; матични број улице, назив улице и кућни број.
			Упис података врши се на основу јединственог матичног броја грађана или евиденцијског броја странца.
			Органи који воде изворне службене евиденције из става 1. овог члана дужни су да податке из својих евиденција пренесу у Централни регистар, у складу са овим законом.
			Подаци о становништву 
			Члан 11.
			За становништво из члана 5. овог закона у Централном регистру воде се подаци из члана 10. овог закона.
			Подаци у Централном регистру се усклађују са ажурним подацима изворних евиденција из члана 10. става 1. овог закона, у складу са прописима којима се уређује електронска управа и заштита података о личности.
			Технички подаци у Централном регистру
			Члан 12. 
			Централни регистар садржи и техничке податке којима се омогућује ефикасно, ажурно и законито успостављање, вођење и размена података из члана 10. овог закона, а нарочито:
			1) идентификационе ознаке којима се повезују изворне службене евиденције на основу којих се уписују и користе подаци у Централном регистру и то: јединствени матични број грађана, евиденцијски број странца, јединствени број који додељује Централни регистар обавезног социјалног осигурања за потребе обавезног социјалног осигурања обвезницима доприноса и осигураним лицима, и порески идентификациони број;
			2) шифрарнике неопходне за вођење података у Централном регистру;
			3) евиденцију овлашћених лица органа из члана 3. овог закона, као и евиденцију о администраторима пријемних органа и њихових заменика која садржи: име и презиме, јединствени матични број грађана, додељена права, као и евиденцију њихових права на добијање података из Централног регистра;
			4) евиденције логова за приступ подацима и то: податак о лицу односно органу које је приступило Централном регистру, датум и време приступа, скуп података којима се приступало и правни основ за приступ подацима;
			5) друге евиденције које служе за ефикасније управљање Централним регистром.
			Унос података у Централни регистар
			Члан 13.
			Изворни органи су дужни да податке из члана 10. овог закона, електронским путем преносе у Централни регистар, без одлагања након уписа у изворну евиденцију. 
			Податак у односу на чију тачност постоји сумња, означава се статусом „податак у провери”.
			Преузимање података из Централног регистра
			Члан 14.
			Министар решењем утврђује листу пријемних органа из члана 3. овог закона, који имају право непосредног преузимања података из Централног регистра, на основу захтева који пријемни орган подноси Министарству.
			Пре доношења решења из става 1. овог члана министарство прибавља мишљење Службе Владе да пријемни орган испуњава техничке услове за повезивање са Централним регистром.
			Органи из члана 3. овог закона дужни су да у року од 8 дана по пријему обавештења да је Министарству достављено мишљење Службе Владе из става 2. овог члана, доставе акте о администратору, као и његовом заменику. 
			Обавештење садржи и упозорење да орган неће бити стављен на листу, односно да му неће бити омогућен приступ подацима из Централног регистра пре достављања акта о одређивању администратора и његовог заменика.
			Решење из става 1. овог члана објављује се на интернет страници Министарства и на Порталу еУправе. 
			О свакој промени администратора, односно његовог заменика органи из члана 3. овог закона дужни су да без одлагања обавесте Министарство ради ажурирања листе администратора, односно заменика, коју води Министарство.
			Пријемни орган из члана 3. овог закона дужан је да води евиденцију овлашћених лица која имају право непосредног преузимања података из Централног регистра.
			Увид у податке Централног регистра
			Члан 15. 
			Право на увид  и права на основу оствареног увида у податке Централног регистра има физичко лице на које се подаци односе, у складу са законом који уређује заштиту података о личности.
			Право на увид у податке Централног регистра има овлашћено лице приликом вршења послова у складу са законом.
			По захтеву лица које у складу са законом обавља статистичке и научноистраживачке послове, односно делатности,  у оквиру Централног регистра образује се посебна база, са анонимизованим подацима.
			Подаци из става 3. овог члана се анонимизују у складу са законом који уређује заштиту података о личности. 
			Чување података Централног регистра 
			Члан 16. 
			У Централном регистру подаци се чувају:
			─ 10 година, и то: о лицима која су умрла од дана смрти; лицима чији су подаци поништени од дана поништења; лицима која су се трајно иселила из Републике Србије од дана одјаве пребивалишта и странцима на одобреном привременом боравку од тренутка обраде последњег податка;
			─ пет година од дана обраде последњег података о тражиоцима азила, изузев података који се односе на странца коме је одобрен азил (уточиште и супсидијарна заштита) или привремена заштита у Републици Србији, који се чувају трајно, у складу са Законом о евиденцијама и обради података у области унутрашњих послова.
			Интегритет, заштиту и чување података који се воде у Централном регистру Служба Владе обезбеђује у складу са законима којима се уређује електронска управа и информациона безбедност и заштита података о личности.
			Обезбеђивање приступа и мере заштите приступа Централном регистру
			Члан 17. 
			Обезбеђивање приступа и мере заштите приступа подацима у Централном регистру врши се у складу са прописима којима се уређује област електронске управе, електронске идентификације и информационе безбедности.
			Физичка заштита података у Централном регистру 
			Члан 18.
			Централни регистар налази се у Државном центру за чување и управљање података који обезбеђује физичку заштиту података у складу са законом којим се уређује електронска управа и информациона безбедност.
			Надзор
			Члан 19. 
			Надзор над применом овог закона врши министарство преко управне инспекције.
			Надзор над применом овог закона у делу који се односи на заштиту података о личности врши Повереник за информације од јавног значаја и заштиту података о личности, у складу са законом.
			Надзор над применом овог закона у делу који се односи на информациону безбедност врши министарство надлежно за послове информационе безбедности, у складу са законом.
			Казнене одредбе
			Члан 20.
			Новчаном казном од 10.000 до 50.000 динара казниће се за прекршај одговорно лице у изворном органу ако:
			1) не пренесe податке из изворних службених евиденција у Централни регистар (члан 10. став 3. овог закона);
			2) не поступи у складу са чланом 13. овог закона.
			Новчаном казном од 10.000 до 50.000 динара казниће се за прекршај одговорно лице у пријемном органу ако:
			1) не обавести Министарство о промени администратора, односно његовог заменика (члан 14. став 6. овог закона); 
			2) не води евиденцију овлашћених лица која имају право непосредног преузимања података из Централног регистра (члан 14. став 7. овог закона).
			Неовлашћенo прикупљање личних података из Централног регистра подлеже кривичној одговорности, у складу са чланом 146. Кривичног законика („Службени гласник PC”, бр. 85/05, 88/05 – исправка, 107/05 – исправка, 72/09, 111/09, 121/12, 104/13, 108/14 и 94/16).
			Прелазне одредбе
			Члан 21.
			Подзаконски пропис из члана 6. став 2. овог закона донеће се у року од  шест месеци од дана ступања на снагу овог закона.
			Даном почетка примене овог закона престаје да важи Закон о јединственом регистру становништва („Службени лист СФРЈ”, број 24/86) и Закон о информационом систему Републике Србије („Службени гласник РС”, број 12/96).
			Члан 22.
			Обавезују се изворни органи да до почетка примене овог закона обезбеде све техничке услове за пренос података у Централни регистар.
			Ступање на снагу и почетак примене закона
			Члан 23.
			Овај закон ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2020. године.
	

