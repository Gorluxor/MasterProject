


	
	Zakon


	
			На основу члана 39. став 12. Закона о девизном пословању („Службени гласник РС”, бр. 62/06, 31/11, 119/12, 139/14 и 30/18) и члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 ‒ одлука УС и 44/18), 
			Гувернер Народне банке Србије доноси
			ОДЛУКУ
			о поступку и условима за стицање цертификата за обављање мењачких послова, јединственом програму обуке за обављање мењачких послова и условима које морају да испуњавају предавачи који врше ту обуку
			"Службени гласник РС", број 84 од 2. новембра 
			2018.
			1. Овом одлуком ближе се прописују поступак и услови за стицање цертификата за обављање мењачких послова, јединствени програм обуке за обављање мењачких послова и услови које морају да испуњавају предавачи који врше ту обуку. 
			2. Народна банка Србије издаје цертификат за обављање мењачких послова физичком лицу (у даљем тексту: кандидат) које испуњава следеће услове:
			1) има најмање средњу стручну спрему;
			2) има завршену обуку за обављање мењачких послова и успешно положен испит за стицање цертификата за обављање мењачких послова; 
			3) није правоснажно осуђивано за кривична дела против привреде, имовине, живота и тела, јавног реда и мира, службене дужности и правног саобраћаја, за кривична дела прања новца и финансирања тероризма и/или за друго кривично дело и/или привредни преступ који то лице чине неподобним у вези са обављањем мењачких послова.
			3. Захтев за обуку за обављање мењачких послова (у даљем тексту: обука) и стицање цертификата за обављање мењачких послова (у даљем тексту: цертификат) кандидат доставља Народној банци Србије до 25. у месецу за наредни месец.
			Захтев из става 1. ове тачке подноси се на обрасцу Захтев за обуку и стицање цертификата за обављање мењачких послова (Прилог 1), који је одштампан уз ову одлуку и њен је саставни део.
			Уз захтев из става 2. ове тачке кандидат прилаже следећу документацију:
			1) фотокопију личне карте или очитане личне карте са чипом;
			2) oверену фотокопију доказа о стеченој стручној спреми у складу с тачком 2. одредба под 1) ове одлуке;
			3) потврду надлежног органа у складу с тачком 2. одредба под 3) ове одлуке која није старија од шест месеци;
			4) доказ о плаћеној накнади за похађање обуке и за издавање цертификата у складу са одлуком којом се утврђује јединствена тарифа по којој Народна банка Србије наплаћује накнаду за извршене услуге.
			4. Обука је једнодневна и организује се по правилу једном месечно, у Београду, у пословним просторијама Народне банке Србије.
			Обуку може похађати највише две стотине (200) кандидата у једном месецу.
			Подаци о времену и месту спровођења обуке, као и списак кандидата који су доставили уредне захтеве из тачке 3. став 1. ове одлуке, објављују се на интернет презентацији Народне банке Србије, најкасније три (3) дана пре дана одређеног за спровођење обуке. 
			Кандидат који из оправданих разлога (болест и сл.) није приступио похађању обуке може Народној банци Србије поднети писмену молбу са образложењем да му се уплаћена накнада призна за следећи рок, уз достављање одговарајућих доказа, и то најкасније у року од три (3) дана од дана одређеног за спровођење обуке.
			5. Јединствени програм обуке, коју врше предавачи из Народне банке Србије, у трајању од најмање четири школска часа, обухвата:
			1) прописе којима се уређују ближи услови и начин обављања мењачких послова;
			2) прописе којима се уређују ближи услови и начин контроле мењачких послова;
			3) прописе којима се уређује спречавање прања новца и финансирања тероризма, у делу који се односи на обављање мењачких послова. 
			Јединствени програм обуке из става 1. ове тачке објављује се на интернет презентацији Народне банке Србије. 
			Предаваче из става 1. ове тачке решењем одређује гувернер Народне банке Србије, и то из организационих јединица Народне банке Србије надлежних за примену прописа из тог става, а ти предавачи морају имати најмање пет (5) година радног стажа. 
			6. Проверу знања стеченог на обуци врши испитна комисија коју образује гувернер Народне банке Србије (у даљем тексту: Комисија) на период од једне године. 
			Комисију чине председник и два члана, који имају заменике.
			Председника и чланове Комисије, као и њихове заменике, именује гувернер, решењем. 
			7. Комисија утврђује листу питања за полагање испита за стицање цертификата, који кандидат полаже у писменој форми, истог дана након завршене обуке. 
			Листа из става 1. ове тачке има двадесет (20) питања, а сваки тачан одговор вреднује се једним бодом. Сматра се да је кандидат стекао право да му се изда цертификат ако је на испиту остварио најмање дванаест (12) бодова. 
			8. Комисија сачињава записник о обављеној провери знања кандидата (у даљем тексту: записник).
			Записник садржи: имена и презимена кандидата, број бодова који је сваки од кандидата остварио на испиту, датум, имена и презимена председника и чланова Комисије, као и њихове потписе. 
			Уз записник се прилажу резултати испита сваког кандидата. 
			9. Извештај о резултатима испита објављује се на интернет презентацији Народне банке Србије у року од десет (10) дана од дана полагања испита. 
			Кандидату који је положио испит Народна банка Србије, у року од тридесет (30) дана од дана објављивања извештаја из става 1. ове тачке, издаје цертификат, који садржи: идентификациони број цертификата, име и презиме и ЈМБГ кандидата који је стекао цертификат и датум и место издавања цертификата. 
			Народна банка Србије води регистар о издатим цертификатима. 
			Кандидат који није положио испит може поднети још један захтев за похађање обуке ради стицања цертификата, без поновне уплате накнаде из тачке 3. став 3. одредба под 4) ове одлуке, и то у року од сто осамдесет (180) дана од дана објављивања резултата испита. 
			10. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2019. године.
			О. број 13
			У Београду, 29. октобра 2018. године
			Гувернер
			Народне банке Србије,
			др Јоргованка Табаковић, с.р.
			Прилог 1
			ЗАХТЕВ ЗА ОБУКУ И СТИЦАЊЕ ЦЕРТИФИКАТА ЗА ОБАВЉАЊЕ МЕЊАЧКИХ ПОСЛОВА
			
				
					
					
				
				
					
						
							Основни подаци о кандидату за обуку и стицање цертификата
						
						
					
					
						
							Име и презиме
						
						
					
					
						
							ЈМБГ
						
						
					
					
						
							Поштански број и место становања 
						
						
					
					
						
							Улица и број
						
						
					
					
						
							Број телефона
						
						
					
					
						
							Адреса за електронску пошту
						
						
					
				
			
			
				
					
					
				
				
					
						
							________________________
						
						
							______________________________________
						
					
					
						
							(место и датум)
						
						
							 (својеручни потпис кандидата)
						
					
				
			
			Обавезни прилози:
			1) фотокопија личне карте или  очитане личне карте са чипом;
			2) оверена фотокопија доказа о стеченој стручној спреми;
			3) потврда надлежног органа у складу с тачком 2. одредба под 3) Одлуке; 
			4) доказ о плаћеној накнади  за похађање обуке и за издавање цертификата. 
			 
			 
	

