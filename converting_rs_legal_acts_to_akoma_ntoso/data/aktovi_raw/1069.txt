





На
основу члана 103. Закона о основним правима бораца, војних инвалида и породица
палих бораца (“Службени лист СРЈ”, бр. 24/98 и 29/98), савезни министар за рад,
здравство и оцијалну политику прописује





ПРАВИЛНИК

О
БОРАЧКОМ ДОДАТКУ

„Службени
лист СРЈ”, број 37 од 27. јула 1998.





Члан
1.

Овим правилником
прописују се начин одређивања висине борачког додатка, начин вршења обрачуна
средстава исплаћених на име борачког додатка, као и начин вођења евиденције и
достављања извештаја о тим средствима.



Члан
2.

Месечни износ
борачког додатка одређује се у висини разлике између основа за одређивање
борачког додатка утврђеног за односни месец и износа месечне зараде, која је,
за рад у пуном радном времену, исплаћена борцу у месецу за који се врши обрачун
борачког додатка.

По истеку
календарске године висина борачког додатка коначно се утврђује за претходну
годину у висини разлике између основа за одређивање борачког додатка утврђеног
за ту годину и износа просечне зараде која је борцу исплаћена у истој години.

Износ зараде из ст.
1. и 2. овог члана не може бити мањи од износа најниже цене рада утврђене
одговарајућим колективним уговором.



Члан
3.

Борачки додатак
који, у смислу члана 20. Закона о основним правима бораца, војних инвалида и
породица палих бораца (у даљем тексту: Закон), припада борцу за време
привремене спречености за рад у смислу прописа о здравственом осигурању
(накнада борачког додатка), одређује се у истом проценту у коме се борцу, за
исти случај спречености за рад (боловање) одређује накнада зараде.



Члан
4.

Обрачун и исплату
борачког додатка надлежни орган евидентира на Обрасцу БД-1 – Обрачун борачког
додатка за месец ..... године и Обрасцу БД-2 – Коначни обрачун борачког додатка
за ..... годину, који су одштампани уз овај правилник и чине његов саставни
део.



Члан
5.

Евиденцију о
исплатама борачког додатка надлежни орган води на Обрасцу БД-3 – Евиденциони
лист корисника борачког додатка, који је одштампан уз овај правилник и чини
његов саставни део.



Члан
6.

На основу евиденције
коју води по одредби члана 5. овог правилника, надлежни орган, до 20. фебруара
текуће године, доставља надлежном органу у републици извештај о средствима
исплаћеним на име борачког додатка и броју корисника борачког додатка у
претходној години.

На основу извештаја
из става 1. овог члана, надлежни орган у републици доставља до 31. марта текуће
године надлежном савезном органу извештај о средствима утрошеним за исплату
борачког додатка у претходној години и броју корисника борачког додатка у
републици.



Члан
7.

Даном ступања на снагу
овог правилника престаје да важи Правилник о начину одређивања висине борачког
додатка и вршења обрачуна средстава исплаћених на име борачког додатка
(„Службени лист СФРЈ”, бр. 7/82 и 56/82).



Члан
8.

Овај правилник ступа
на снагу наредног дана од дана објављивања у „Службеном листу СРЈ”.





Бр.
4/2-03-049/98-010

24. јула 1998.
године

Београд

Савезни министар

за рад, здравство и

социјалну политику

др Миодраг Ковач, 
с.
р.























