


	
	Zakon

	


				
					Редакцијски пречишћен текст
				
				
				
				На основу члана 278. Закона о Војсци Југославије („Службени лист СРЈ”, бр. 43/94, 28/96, 22/99, 44/99, 74/99, 3/02, 37/02 и „Службени лист СЦГ”, бр. 7/05 и 44/05), а у вези са чланом 197. став 2. Закона о Војсци Србије („Службени гласник РС”, бр. 116/07, 88/09 и 101/10 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
				Влада доноси
				
				
	
	УРЕДБУ
				о надлежности, делокругу, организацији и начину пословања Фонда за социјално осигурање војних осигураника
				
				"Службени гласник РС", бр. 102 од 31. децембра 2011, 
				37 од 22. априла 2012, 107 од 9. новембра 2012, 119 од 30. 
				децембра 2013.
	
	
	I. УВОДНЕ ОДРЕДБЕ
				
	Члан 1.
				Овом уредбом уређује се надлежност, делокруг, организација и начин пословања Фонда за социјално осигурање војних осигураника (у даљем тексту: Фонд). 
				
	Члан 2.
				Појмови који се користе у овој уредби имају следеће значење:
				1) здравствено осигурање војних осигураника је осигурање којим се обезбеђује војним осигураницима право на коришћење обавезне здравствене заштите и право на новчана примања по основу права из здравственог осигурања, под условима прописаним законом;
				2) војни осигураници у смислу остваривања права из здравственог осигурања, јесу лица која имају својство професионалног војног лица, лица која су остварила право на пензију по основу вршења професионалне војне службе, као и чланови њихових породица утврђени прописима којима се уређује здравствена заштита, уколико осигурање не остварују по другом основу;
				3) други осигураници су: војници на одслужењу војног рока, ученици и кадети војних школа, слушаоци школа за резервне официре и лица у резервном саставу, у складу са законом;
				4) материјално обезбеђење обухвата прописане накнаде трошкова по основу обезбеђивања станова и друге врсте помоћи за побољшање материјалног положаја корисника права одређене законом;
				5) корисник права на материјално обезбеђење је војни осигураник који остварује право на обезбеђење станова и друге врсте материјалне помоћи, под условима прописаним законом и општим актима Фонда;
				6) војноздравствене установе су установе Министарства одбране које врше послове здравствене заштите као делатност логистичке подршке Војске Србије;
				7) цивилне здравствене установе су здравствене установе које обављају здравствену делатност на територији Републике Србије у складу са законом.
				
	
	II. НАДЛЕЖНОСТ ФОНДА
				
	Члан 3.
				Фонд је правно лице са статусом 
				организације за обавезно социјално осигурање у којем се 
				остварују права из обавезног здравственог осигурања војних 
				осигураника и обезбеђују средства за здравствено осигурање и 
				материјално обезбеђење корисника права у складу са законом којим 
				се уређује здравствено осигурање војних осигураника.*
				Фонд је носилац права, обавеза и одговорности у правном промету у односу на средства за финансирање здравственог осигурања и материјалног обезбеђења којима располаже.
				Фонд се уписује у судски регистар.
				
				
				*Службени гласник РС, број 107/2012
				
				
	Члан 4.
				Обавезно здравствено осигурање и материјално обезбеђење војних и других осигураника обезбеђује и спроводи Фонд и организационе јединице Фонда одређене статутом Фонда.
				Одређене послове обавезног здравственог осигурања војних и других осигураника по основу обавезне здравствене заштите у војним односно цивилним здравственим установама Фонд обавља и на основу уговора са Републичким фондом за здравствено осигурање, у складу са законом којим се уређује здравствено осигурање.
				
	Члан 5.
				Рад органа Фонда је јаван.
				Општа акта Фонда објављују се у „Службеном војном листу” на начин на који се објављују прописи из области одбране.
				
	
	III. ДЕЛОКРУГ ФОНДА
				
	Члан 6.
				Фонд обезбеђује остваривање права и обавеза из здравственог осигурања војних осигураника и других осигураника и остваривање права на материјално обезбеђење корисника права прописаних законом и општим актима Фонда.
				Поред послова из става 1. овог члана, Фонд обавља и следеће послове:
				1) обезбеђује наменско и економично коришћење средстава здравственог осигурања
				и материјалног обезбеђења*;
				2) организује и обезбеђује ефикасно и рационално обављање послова спровођења здравственог осигурања 
				и материјалног обезбеђења* и законито остваривање права; 
				3) врши статистичка и друга истраживања у области здравственог осигурања војних осигураника;
				4) устројава и организује матичну евиденцију и врши контролу пријаве и одјаве на здравствено осигурање, оверава и поништава здравствену књижицу и картицу здравственог осигурања;
				5) обавља послове у вези са накнадом штете причињене Фонду по основу злоупотреба у вези са коришћењем права из здравственог осигурања и материјалног обезбеђења;
				6) закључује уговоре са цивилним здравственим установама које пружају здравствене услуге у складу са законом и обезбеђује средства за спровођење здравствене заштите на основу тих уговора;
				7) води евиденцију и прати наплату доприноса и других прихода Фонда; 
				8) обавља послове у вези са управљањем и располагањем покретном и непокретном имовином Фонда;
				9) пружа стручну помоћ осигураницима и корисницима права из здравственог осигурања и материјалног обезбеђења;
				10) обезбеђује информисање војних осигураника у вези са остваривањем права из здравственог осигурања и материјалног обезбеђења;
				11) остварује стручну, пословну и другу сарадњу и закључује уговоре и друге правне послове са домаћим правним и физичким лицима;
				11а) обезбеђује финансијске и 
				друге услове за остваривање права на коришћење здравствене 
				заштите у иностранству, односно на упућивање војних осигураника 
				на лечење у иностранство;*
				12) обавља и друге послове утврђене законом, статутом и другим актима Фонда.
				Одлуку о упућивању војног 
				осигураника на лечење у иностранство Фонд доноси уз претходно 
				прибављену сагласност министра одбране.**
				
				*Службени гласник РС, број 
				37/2012
				**Службени 
				гласник РС, број 107/2012
				
				
	Члан 7.
				Ради спровођења и унапређења здравственог осигурања, Фонд остварује сарадњу са надлежним министарствима и правним и физичким лицима.
				
	Члан 8.
				Министарство одбране даје претходну 
				сагласност на општа акта која доносе органи Фонда, изузев општих 
				аката на које сагласност даје Влада.*
				
				*Службени 
				гласник РС, број 107/2012
				
				
	IV. ОРГАНИЗАЦИЈА ФОНДА
				
	Члан 9.
				Фондом управљају органи Фонда под условима прописаним законом.
				Органи Фонда су: Управни одбор, Надзорни одбор и директор.
				
	1. Управни одбор
				
				Члан 10.
				Управни одбор:
				1) доноси статут, пословник о раду и друге опште акте, у складу са законом;
				2) утврђујe индикације за протезе, ортопедска и друга помагала и санитетска средства, рокове трајања тих средстава и помагала и услове за израду, односно набавку тих средстава и помагала, као и индикације за коришћење медицинске рехабилитације;
				3) утврђује начин остваривања права чланова породице војног осигураника на посмртну помоћ; 
				4) одлучује о употреби, условима и начину коришћења средстава за побољшање материјалног положаја корисника права;
				5) доноси план и програм рада Фонда, финансијски план, план набавки и завршни рачун Фонда, уз претходну сагласност Министарства одбране; 
				6) одлучује о отписивању потраживања Фонда насталих услед штете причињене средствима Фонда;
				7) одлучује о пословању и другим питањима од значаја за рад Фонда;
				8) подноси извештај о пословању Фонда
				Министарству одбране и* Влади; 
				9) обавља и друге послове, у складу са статутом Фонда.
				Статутом Фонда ближе се уређују: унутрашња организација и начин рада Фонда, јавност рада органа Фонда и друга питања значајна за рад органа и пословање Фонда.
				Влада, на предлог министра одбране, даје сагласност на статут Фонда.
				
				*Службени гласник 
				РС, број 107/2012
				
	Члан 11.
				Управни одбор има девет чланова, укључујући председника и заменика председника.
				Председника, заменика председника и чланове Управног одбора именује Влада на четири године, на предлог министра одбране.
				Начин рада, овлашћења и одговорности чланова Управног одбора, као и друга питања од значаја за његов рад уређују се статутом Фонда и пословником о раду Управног одбора.
				
	2. Надзорни одбор
				
	Члан 12.
				Надзорни одбор:
				1) врши надзор над финансијским пословањем Фонда;
				2) врши увид у спровођење законских обавеза Фонда;
				3) врши увид у спровођење одлука Управног одбора;
				4) обавља и друге послове у складу са Статутом Фонда.
				Надзорни одбор најмање једном годишње подноси извештај о раду 
				Фонда Министарству одбране и Влади.*
				Органи 
				и запослени у Фонду дужни су да члановима Надзорног одбора ставе 
				на увид документацију и податке и да пруже обавештења од значаја 
				за вршење надзора.*
				
				*Службени гласник 
				РС, број 107/2012
				
	Члан 13.
				Надзорни одбор има пет чланова, укључујући председника и заменика председника.
				Председника, заменика председника и чланове Надзорног одбора именује Влада на четири године, на предлог министра одбране.
				Начин рада, овлашћења и одговорности чланова Надзорног одбора, као и друга питања од значаја за његов рад уређују се статутом Фонда и пословником о раду Надзорног одбора.
				
	Члан 14.
				Влада, на предлог министра одбране, може да разреши председника и заменика председника Управног одбора и Надзорног одбора, као и Управни одбор и Надзорни одбор у целини и пре истека времена на које су именовани, када утврди да своја права и дужности не обављају у складу са овом уредбом и статутом Фонда.
				Председник, заменик председника и чланови Управног одбора и Надзорног одбора могу поднети оставку и пре истека времена на које су именовани.
				У случају оставке или разрешења појединог члана Управног одбора или Надзорног одбора, нови члан именује се до истека мандата том сазиву Управног, односно Надзорног одбора. 
				
	3. Директор
				
	Члан 15.
				Директор:
				1) представља и заступа Фонд;
				2) организује рад и пословање Фонда;
				3) стара се о законитости рада Фонда и одговара за законитост рада;
				4) стара се о припреми општих аката и других материјала о којима одлучује Управни одбор;
				5) организује извршавање одлука и закључака које доноси Управни одбор и Надзорни одбор;
				6) предлаже министру одбране акт о унутрашњој организацији и систематизацији радних места Фонда;
				7) предлаже Управном одбору план и програм рада Фонда, финансијски план, план набавки и завршни рачун Фонда;
				8) решава о правима из здравственог осигурања 
				и правима корисника пензије на материјално обезбеђење* када је посебним прописима одређено да о тим правима решава Фонд;
				9) одлучује о правима из радног односа запослених; 
				10) врши и друге послове утврђене законом и статутом Фонда.
				
				*Службени гласник РС, број 
				37/2012
				
	Члан 16.
				Директора * и 
				заменика директора** именује министар одбране на четири године.
				
				*Службени гласник РС, број 
				37/2012
				**Службени гласник 
				РС, број 107/2012
				
				 
	Члан 17.
				Чланови органа Фонда по истеку мандата настављају да обављају текуће и неодложне послове, у складу са законом и статутом Фонда, до дана именовања нових чланова у органе Фонда. 
				
	4. Стручна служба Фонда
				
	Члан 18.*
				
				Обављање стручних, административних, финансијских и других 
				послова за потребе Фонда обезбеђује Министарство одбране, на 
				терет средстава Фонда.*
				
				Министар одбране може одредити да одређене стручне послове из 
				области социјалног осигурања војних осигураника обављају 
				јединице и установе Војске Србије.*
				
				
				*Службени гласник РС, број 119/2013
				
				
	
	V. НАЧИН ПОСЛОВАЊА ФОНДА
				
	Члан 19.
				У Фонду се обезбеђује економично, рационално и ефикасно коришћење средстава за намене утврђене законом и овом уредбом.
				
	1. Финансијско пословање
				
	Члан 20.
				Приход Фонда чине средства остварена:
				1) од доприноса за здравствено осигурање војних осигураника;
				2) из буџета;
				3) из прихода остварених по основу улагања средстава Фонда;
				4) по основу накнаде штете;
				
				4а) брисана 
				је (види члан 7. Уредбе - 107/2012-10)
				
				4б) 
				брисана је 
				(види члан 7. Уредбе - 107/2012-10)
				
				4в) 
				брисана је 
				(види члан 7. Уредбе - 107/2012-10)
				
				4г) 
				брисана је 
				(види члан 7. Уредбе - 107/2012-10)
				
				4д) 
				брисана 
				је (види члан 7. Уредбе - 107/2012-10)
				5) из других прихода Фонда у складу са законом.
				
				
				
				
				Члан 21.
				Средства Фонда користе се за:*
				1) 
				остваривање права из здравственог осигурања;*
				2) рад 
				органа Фонда;*
				3) 
				унапређење система здравствене заштите и опремање медицинском 
				опремом;*
				4) 
				друге обавезе одређене законом, овом уредбом и другим прописима 
				из области здравственог осигурања и за остваривање других права, 
				у складу са законом.*
	
				
				
				*Службени 
				гласник РС, број 107/2012
				
				
	Члан 22.
				Финансијско пословање Фонда обухвата:
				1) израду финансијског плана прихода и расхода;
				2) остваривање прихода и извршење расхода;
				3) вођење пословних књига;
				4) састављање завршног рачуна и биланса.
				Припрема, достављање и усвајање 
				финансијског плана и завршног рачуна Фонда обавља се у складу са 
				одредбама закона којим се уређује буџетски систем Републике 
				Србије.*
				
				*Службени гласник 
				РС, број 107/2012
				
	Члан 23.
				Допринос за здравствено осигурање професионалних војних лица обрачунава се и уплаћује у складу са посебним законом.
				Републички фонд за пензијско и инвалидско осигурање обрачунава и уплаћује Фонду доприносе за здравствено осигурање корисника пензије остварене по основу професионалне војне службе.
				
	Члан 24.
				Из средстава доприноса за здравствено осигурање финансирају се трошкови обавезног здравственог осигурања,
				
				
				расходи за обављање послова из члана 18. ове уредбе* и накнаде у случају повреде на раду и професионалне болести и у другим случајевима утврђеним законом.
				
				*Службени гласник 
				РС, број 119/2013
				
	2. Накнада штете
				
	Члан 25.
				Фонд има право да захтева накнаду причињене штете по основу злоупотребе права из обавезног здравственог осигурања односно материјалног обезбеђења, под условима прописаним законом.
				
	
	VI. НАДЗОР НАД РАДОМ ФОНДА
				
	Члан 26.
				Министарство одбране врши надзор над радом Фонда.
				Министарство одбране у вршењу надзора на радом Фонда овлашћено је да:
				1) захтева извештаје и податке о раду;
				2) утврди стање извршавања послова, упозори на уочене неправилности и одреди мере и рок за њихово отклањање;
				3) издаје инструкције;
				4) наложи предузимање послова које сматра потребним;
				5) покрене поступак за утврђивање одговорности.
				Извештај о раду садржи приказ извршавања послова, предузете мере, њихово дејство, као и друге податке. 
				
	
	VII. ПРЕЛАЗНЕ И ЗАВРШНЕ ОДРЕДБЕ
				
	Члан 27.
				Даном ступања на снагу ове уредбе Фонд наставља са радом у складу са делокругом, организацијом и надлежностима утврђеним овом уредбом.
				
	Члан 28.
				Даном ступања на снагу ове уредбе престаје мандат члановима Скупштине Фонда, а њене послове преузима Управни одбор.
				Директор, заменик директора и чланови органа Фонда именовани до дана ступања на снагу ове уредбе, настављају са радом и обављањем послова у складу са одредбама ове уредбе до именовања директора, заменика директора и чланова органа Фонда, у складу са овом уредбом. 
				
	Члан 29.
				Директора и заменика директора Фонда именоваће министар одбране у року од 30 дана од дана ступања на снагу ове уредбе.
				У року од 90 дана од дана ступања на снагу ове уредбе, министар одбране предложиће Влади лица за именовање чланова Управног одбора и Надзорног одбора.
				Управни одбор ће у року од 30 дана од дана конституисања органа Фонда, у складу са овом уредбом, донети статут Фонда и пословник о раду Управног одбора.
				
	Члан 30
				Даном ступања на снагу ове уредбе престаје да важи Уредба о надлежностима, делокругу, организацији и начину пословања Фонда за социјално осигурање војних осигураника („Службени лист СРЈ”, број 36/94).
				
	Члан 31.
				Ова уредба ступа на снагу осмог дана од дана објављивања у „Службеном гласнику Републике Србије”.
	
	
				05 број 110-10031/2011-1
				У Београду, 29. децембра 2011. године
				Влада
				Први потпредседник Владе –
				заменик председника Владе,
				Ивица Дачић, с.р.
	
