


	
	Zakon


	
				
				На основу члана 49. став 2. Закона о јавној својини („Службени гласник РС”, бр. 72/11 и 88/13) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
				Влада доноси
				УРЕДБУ
				о службеним зградама и пословним просторијама у јавној својини које користе органи Републике Србије
				"Службени 
				гласник РС", број 70 од 9. јула 2014.
				Члан 1.
				Овом уредбом ближе се уређују послови у вези са коришћењем, одржавањем и управљањем службеним зградама и пословним просторијама у јавној својини које користе органи Републике Србије, осим непокретности прописаних чланом 57. Закона о јавној својини („Службени гласник РС”, бр. 72/11 и 88/13).
				Члан 2.
				Послове физичко-техничког обезбеђења службених зграда и пословних просторија које користе државни органи, осим зграда за које је посебним прописом одређено да послове безбедносне заштите врше Министарство унутрашњих послова, Министарство спољних послова, Безбедносно-информативна агенција, Војнобезбедносна агенција, Војна полиција и јединице Војске Србије и зграда које користе државни органи, а који самостално организују и врше ове послове, врши Управа за заједничке послове републичких органа (у даљем тексту: Управа).
				Државни органи непосредно су одговорни за наменско коришћење службених зграда и пословних просторија и за спровођење мера чувања и заштите тих просторија, у складу са прописима којима се регулише ова материја.
				Члан 3.
				Физичко-техничко обезбеђење службених зграда и пословних просторија врши се предузимањем мера чувања и обезбеђења службених зграда и пословних просторија и опреме у њима, откривањем и спречавањем појава које могу угрозити безбедност људи и имовине, а посебно појава присвајања, злоупотребе и оштећења државне имовине и осталих мера којима се обезбеђује несметан рад и вршење послова из делокруга органа.
				Члан 4.
				Предузимање мера заштите од пожара врши се у складу са прописима којима је регулисана заштита од пожара.
				Члан 5.
				Мере противпожарне заштите службених зграда и пословних просторија које користе државни органи организује и спроводи Управа, осим у зградама у којима безбедносну заштиту врше Министарство унутрашњих послова, Безбедносно-информативна агенција, Војнобезбедносна агенција, Војна полиција и јединице Војске Србије где противпожарну заштиту врше наведени органи и зградама у којима државни органи самостално организују и спроводе мере противпожарне заштите.
				Члан 6.
				Управа обезбеђује спровођење превентивних мера заштите од пожара и потребан број стручно оспособљених лица за спровођење заштите од пожара у складу са прописима којима се уређује заштита од пожара.
				Члан 7.
				Одржавање службених зграда и пословних просторија врши се предузимањем мера инвестиционог, текућег и хигијенско-санитарног одржавања, којима се обезбеђује њихово наменско коришћење.
				Члан 8.
				Ако законом није друкчије одређено, одржавање службених зграда и пословних просторија које користе државни органи организује Управа, осим зграда које користе Министарство одбране, Министарство унутрашњих послова и Министарство спољних послова и зграда које користе државни органи који самостално организују и врше ове послове.
				Члан 9.
				Одржавање службених зграда и пословних просторија врши се у складу са годишњим планом који доноси орган надлежан за организовање послова одржавања.
				Стручни послови на одржавању могу се организовати непосредно или ангажовањем специјализованих организација.
				Члан 10.
				Даном ступања на снагу ове уредбе престаје да важи Уредба о службеним зградама и пословним просторијама које користе државни органи и организације и органи територијалних јединица („Службени гласник РС”, бр. 27/96 и 10/99).
				Члан 11.
				Ова уредба ступа на снагу осмог дана од дана објављивања у „Службеном гласнику Републике Србије”.
				05 број 110-6845/2014
				У Београду, 4. јула 2014. године
				Влада
				Председник,
				Александар Вучић, с.р.
	

