


ЗАКОН
о цевоводном транспорту гасовитих и течних угљоводоника и 
дистрибуцији гасовитих угљоводоника
„Службени гласник РС“ број 104 од 16. децембра 2009.
I. УВОДНЕ ОДРЕДБЕ
Члан 1. 
Овим законом уређују се услови за безбедан и несметан 
цевоводни транспорт гасовитих и течних угљоводоника и дистрибуцију гасовитих 
угљоводоника, пројектовање и изградња, одржавање и коришћење цевовода и 
унутрашњих гасних инсталација. 
1. Појмови
Члан 2. 
Појмови употребљени у овом закону имају следеће значење:
1) цевоводни транспорт је транспорт гасовитих и течних 
угљоводоника нафтоводима, продуктоводима и гасоводима радног притиска већег од 
16 бар;
2) дистрибуција је пренос гасовитих угљоводоника од 
гасовода за транспорт до купца, гасоводима радног притиска 16 бар и нижи;
3) цевовод је функционално спојен низ цеви са припадајућом 
арматуром и опремом, које су повезане и постављене на прописан начин, који служи 
за транспорт течних и гасовитих угљоводоника и дистрибуцију гасовитих 
угљоводоника: гасоводи, нафтоводи и продуктоводи;
4) гасовод је цевовод за транспорт и дистрибуцију гасовитих 
угљоводоника. Гасоводи су међудржавни систем цевовода за транспорт гаса, 
цевоводи од пријемних станица, од отпремних и сабирно-отпремних станица на 
експлоатационим пољима, од места прераде, припреме, од постројења за 
регасификацију, од и до складишта за природни гас до купца укључујући и цевоводе 
за дистрибуцију природног гаса. Саставни делови гасовода су: компресорске 
станице, чистачке станице, помоћни резервоари и посуде под притиском, блок 
станице, системи катодне заштите, арматуре, мерно-регулационе станице, систем за 
даљински надзор и управљање, системи за одоризацију, телекомуникациона мрежа за 
потребе система даљинског надзора и друга одговарајућа постројења и уређаји;
5) нафтовод је цевовод за транспорт сирове нафте од 
отпремне станице, сабирно-отпремне станице или терминала до рафинерије нафте, 
као и међудржавни систем за транспорт нафте. Саставни делови нафтовода су: 
пумпне и чистачке станице, системи катодне заштите, арматуре, мернорегулациона 
опрема, систем за даљински надзор и управљање, телекомуникациона мрежа за 
потребе система даљинског надзора и друга одговарајућа постројења и уређаји;
6) продуктовод је цевовод који служи за транспорт течних 
деривата нафте од рафинеријског постројења до купца или складишта. Саставни 
делови продуктовода су: пумпне станице, арматуре, мерно-регулациона опрема, 
системи катодне заштите, телекомуникациона мрежа за потребе система даљинског 
надзора и друга одговарајућа постројења и уређаји;
7) цевоводни систем је систем од више цевовода који су 
спојени у једну техничко-технолошку целину, односно мрежу, која служи за 
транспорт или дистрибуцију течних, односно гасовитих угљоводоника на одређеном 
подручју;
8) међудржавни систем за транспорт нафте, односно гаса је 
систем за транспорт нафте или природног гаса, односно њихових прерађених 
производа који прелази преко територије Републике Србије и територија других 
држава; 
9) гасовити и течни угљоводоници су: природни гас, биогас, 
гас из постројења за гасификацију и њихове смеше, сирова нафта, гасни кондензат 
и гасовити и течни деривати нафте, прописаних физичко-хемијских карактеристика;

10) унутрашње гасне инсталације су: гасоводи, спојни 
водови, припадајућа запорна, регулациона и сигурносна арматура и опрема која 
почиње иза излазне противпожарне славине мерно-регулационе станице или иза 
излазног спојног вода мерно-регулационог сета, на коме се природни гас предаје 
купцу, а закључно са врхом канала за одвод продуката сагоревања, осим трошила; 

11) трошила су апарати са отвореним пламеном у којима 
сагоревају гасовити и течни угљоводоници прикључени на унутрашње гасне 
инсталације; 
12) одоризација је додавање средстава карактеристичног, 
непријатног и јаког мириса природном гасу, биогасу и течном нафтном гасу, у циљу 
утврђивања његовог неконтролисаног истицања;
13) техничко руковођење су стручни послови организације и 
контроле функционисања и одржавања цевоводног система или његовог дела, односно 
погона, као и руковођење радом лица која рукују и одржавају цевоводе;
14) руковање су стручни послови и радње код пуштања, 
заустављања, пуњења, пражњења, манипулације цевовода, као и друге радње које се 
обављају ради обављања транспорта и дистрибуције цевоводима;
15) одржавање је збир мера и радњи за утврђивање и 
оцењивање стварног стања цевовода и активности у циљу очувања сталне техничке 
исправности цевовода и успостављање потребног стања ради обезбеђења услова за 
безбедан и несметан транспорт и дистрибуцију цевоводима;
16) енергетски субјект је правно лице, односно предузетник, 
које је уписано у регистар за обављање енергетских делатности у области 
цевоводног транспорта и/или дистрибуције;
17) купац је правно или физичко лице које купује гасовите и 
течне угљоводонике за своје потребе;
18) заштитни појас цевовода је прописани простор са једне и 
друге стране цевовода, рачунајући од осе цевовода, у коме други објекти утичу на 
њихову сигурност;
19) радни појас је прописани минимални простор дуж трасе 
цевовода потребан за њихову несметану изградњу и одржавање;
20) зоне опасности су прописани делови простора у којима се 
налазе или постоји могућност да се нађу запаљиве и експлозивне смеше пара, 
течности и ваздуха, односно гаса и ваздуха.
II. УСЛОВИ ЗА БЕЗБЕДАН И НЕСМЕТАН ЦЕВОВОДНИ ТРАНСПОРТ 
ГАСОВИТИХ И ТЕЧНИХ УГЉОВОДОНИКА И ДИСТРИБУЦИЈУ ГАСОВИТИХ УГЉОВОДОНИКА
1. Пројектовање и изградња
Члан 3.
Цевоводи се пројектују и граде у коридору утврђеном 
просторним планом на траси за коју се утврди да се у погледу природних и радом 
створених услова и применом прописа обезбеђује безбедност цевовода и сигурност 
живота и здравља људи, животне средине и материјалних добара.
Траса цевовода се обележава на прописан начин.
Цевоводи на којима се не примењује право приступа треће 
стране, нису намењени обављању делатности од општег интереса и не могу се 
градити применом експропријације. 
Члан 4. 
Министар надлежан за послове енергетике (у даљем тексту: 
министар) по прибављеним мишљењима министра надлежног за унутрашње послове и 
министра надлежног за заштиту животне средине и просторно планирање, прописује 
услове за: избор трасе цевовода, локацију и начин изградње објеката који су 
саставни делови цевовода; избор материјала, опреме и уређаја, радне параметре 
цевовода; начин мерења количина гасовитих и течних угљоводоника; регулацију 
притиска и мерама сигурности од прекорачења дозвољеног радног притиска; 
обележавање трасе цевовода; заштитни појас цевовода, насељених зграда, објеката 
и инфраструктурних објеката у заштитном појасу цевовода и радни појас; зоне 
опасности и заштиту од корозије цевовода. 
Члан 5.
Цевоводни систем мора бити опремљен системом за даљински 
надзор и управљање и системом веза, у циљу остваривања безбедног и несметаног 
преноса информација које се односе на њихово коришћење и одржавање. 

Министар прописује услове и начин даљинског надзора и 
управљања и система веза из става 1. овог члана. 
Члан 6.
Електрична опрема и инсталације у зонама опасности морају 
бити изведени у противпожарној и противексплозивној заштити, у складу са 
техничким и другим прописима.
Министар, по прибављеном мишљењу министра надлежног за 
унутрашње послове, прописује услове пројектовања, уградње и одржавања опреме и 
инсталација из става 1. овог члана. 
Члан 7.
Природни гас, течни нафтни гас и биогас за прописане видове 
потрошње морају се одорисати.
Министар прописује услове пројектовања система одоризације 
гасовитих угљоводоника, избор средстава за одоризацију и начин одорисања. 

2. Испитивање и пуштање у рад
Члан 8. 
У току изградње, а пре пуштања у рад цевовода, врши се 
њихово испитивање.
Министар прописује услове и начин испитивања цевовода у 
току изградње, а пре њиховог пуштања у рад. 
Члан 9. 
Пуштање у рад цевовода врши се у складу са законом, 
техничким и другим прописима.
3. Коришћење и одржавање
Члан 10.
Министар прописује услове и начин коришћења и руковања 
цевоводима и њихово одржавање у току рада, ремонта и ванредних догађаја; заштите 
од корозије и пропуштања цевовода; преглед и одржавање сигурносних уређаја; 
испитивање замењених делова и извршених поправки кварова; евидентирање кварова; 
стање корозије и пропуштања цевовода; начин обавезне и повремене контроле 
цевовода и вођење посебне евиденције о извршеној контроли. 
Члан 11.
Енергетски субјект који обавља делатност транспорта, 
односно дистрибуције цевоводима дужан је да својим актима утврди функционалне 
захтеве, поступак и начин руковања цевоводима према препоруци произвођача 
опреме, као и поступак и периодику одржавања цевовода, у складу са законом, 
техничким и другим прописима. 
Члан 12.
Цевоводи или делови цевовода који се више неће користити, 
морају се физички одвојити од цевоводног система, уређаја или постројења, 
очистити од угљоводоника и запаљивих смеша, инертизовати и затворити. 

Министар прописује услове и начин поступања са цевоводима 
из става 1. овог члана. 
Члан 13.
Цевоводи или делови цевовода и њихових уређаја и постројења 
који су привремено искључени из употребе, као и нови или реконструисани цевоводи 
који нису пуштени у рад у прописаном року могу се пустити у рад, након поново 
извршеног испитивања, у складу са чланом 9. овог закона. 
Искључењем из става 1. овог члана не сматра се искључење 
које је у функцији одржавања цевовода. 
Члан 14.
Енергетски субјект који обавља делатност транспорта, 
односно дистрибуције цевоводима дужан је да води евиденцију о транспортованим и 
дистрибуираним количинама гасовитих и течних угљоводоника и да податке из те 
евиденције у прописаном року доставља министарству надлежном за послове 
енергетике. 
Министар ближе прописује начин вођења евиденције о 
транспортованим и дистрибуираним количинама гасовитих и течних угљоводоника из 
става 1. овог члана.
4. Стручна оспособљеност
Члан 15. 
Послове техничког руковођења, руковања и одржавања 
нафтовода и унутрашњих гасних инсталација могу обављати само лица која 
испуњавају услове, у складу са овим законом и другим прописима.
Послове техничког руковођења цевоводним системом односно 
руковођења погоном или деловима цевоводног система може обављати дипломирани 
инжењер одговарајуће струке са три године радног искуства на пословима 
транспорта, односно дистрибуције цевоводима и положеним стручним испитом. 

Послове руковања нафтовода може обављати лице које има IV 
степен стручне спреме, односно образовање које одговара том степену стручне 
спреме одговарајуће техничке струке, са радним искуством од најмање две године 
на пословима руковања цевоводима и положеним стручним испитом. 
Послове одржавања нафтовода и унутрашњих гасних инсталација 
може обављати лице које има најмање III степен стручне спреме, односно 
образовање које одговара том степену стручне спреме, одговарајуће техничке 
струке са радним искуством од најмање две године на пословима одржавања 
цевовода, односно унутрашњих гасних инсталација и положеним стручним испитом. 

Члан 16.
Стручна оспособљеност за обављање послова техничког 
руковођења, руковања и одржавања нафтовода и унутрашњих гасних инсталација, 
проверава се полагањем стручног испита.
Стручни испит полаже се пред комисијом коју образује 
Министар, односно старешина надлежног органа аутономне покрајине за лица која су 
запослена код енергетског субјекта који има седиште на територији аутономне 
покрајине.
Министар прописује услове, програм и начин полагања 
стручног испита из става 2. овог члана.
5. Мере заштите
Члан 17.
Енергетски субјект који обавља делатност транспорта, 
односно дистрибуције цевоводима, дужан је да спроводи мере безбедности и здравља 
на раду, мере заштите животне средине и мере заштите од пожара и експлозије, у 
складу са законом, техничким и другим прописима. 
Члан 18.
Приликом коришћења и одржавања цевовода може се из цевовода 
повремено, на прописаним местима, испуштати у околину или спаљивати на бакљи 
само неотровни гас или течност која под атмосферским условима постаје гасовита.

Приликом коришћења и одржавања цевовода може се из цевовода 
испуштати само течна фаза.
Министар прописује процедуру испуштања течне фазе из става 
2. овог члана. 
Члан 19.
Енергетски субјект који обавља делатност транспорта, 
односно дистрибуције цевоводима дужан је да у зонама опасности предузима мере 
заштите од пожара и експлозије, у складу са законом, техничким и другим 
прописима. 
Члан 20. 
У заштитном појасу цевовода не смеју се изводити радови и 
друге активности изузев пољопривредних радова дубине до 0,5 метара без писменог 
одобрења енергетског субјекта који обавља делатност транспорта, односно 
дистрибуције цевоводима. 
Енергетски субјект који обавља делатност транспорта, 
односно дистрибуције цевоводима издаје одобрење са условима за извођење радова у 
заштитном појасу цевовода, уколико утврди да у заштитном појасу цевовода постоје 
техничке могућности за извођење радова и других активности из става 1. овог 
члана.
Правно или физичко лице које је добило одобрење из става 1. 
овог члана мора приликом извођења радова, односно других активности у заштитном 
појасу цевовода спроводити мере заштите према упутству енергетског субјекта који 
обавља делатност транспорта, односно дистрибуције цевоводима.
Контролу над спровођењем мера из ст. 2. и 3. овог члана 
врши овлашћено лице енергетског субјекта који је издао одобрење. 
Члан 21.
Енергетски субјект који обавља делатност транспорта, 
односно дистрибуције цевоводима дужан је да обезбеди заштиту цевовода, односно 
његових припадајућих надземних уређаја, постројења и објеката од неовлашћене 
употребе или оштећења.
Министар прописује услове и начин заштите цевовода, односно 
његових припадајућих надземних уређаја, постројења и објеката од неовлашћене 
употребе или оштећења из става 1. овог члана. 
Члан 22.
Енергетски субјект који обавља делатност транспорта, 
односно дистрибуције цевоводима дужан је да постављене ознаке на траси цевовода 
одржава и да ознаке које су оштећене или које недостају, доведе одмах у 
првобитно стање, односно да их без одлагања замени. 
Члан 23. 
Енергетски субјект који обавља делатност транспорта, 
односно дистрибуције цевоводом дужан је да трајно чува целокупну документацију о 
пројектовању, изградњи, испитивању, пуштању у рад, коришћењу, одржавању и мерама 
заштите цевовода. 
6. Унутрашње гасне инсталације
Члан 24. 
Министар прописује начин пројектовања, изградње и измене 
унутрашњих гасних инсталација. 
Члан 25.
Купац природног гаса дужан је да обезбеди одржавање 
унутрашњих гасних инсталација у свом објекту.
Одржавање унутрашњих гасних инсталација може да врши правно 
лице, предузетник, односно сам купац ако има одговарајуће уређаје и опрему и 
најмање три запослена лица која испуњавају услове из члана 15. став 4. овог 
закона.
Испуњеност услова из става 2. овог члана утврђује решењем 
министарство надлежно за послове енергетике.
Министар прописује услове и начин одржавања унутрашњих 
гасних инсталација из става 1. овог члана. 
Члан 26. 
Лица из члана 25. став 2. овог закона дужна су да воде 
посебну евиденцију о изведеним радовима на одржавању унутрашњих гасних 
инсталација. 
Члан 27.
Министар прописује услове и начин избора, уградње, 
испитивања и пуштање у рад трошила. 
Члан 28.
У случају неисправности унутрашњих гасних инсталација купац 
је дужан да без одлагања затвори довод гаса у унутрашње гасне инсталације, 
обезбеди предузимање мера на санацији неисправности и о томе одмах обавести 
енергетског субјекта на чији су гасовод прикључени његови објекти. 

Члан 29. 
Лице из члана 25. став 2. овог закона које одржава 
унутрашње гасне инсталације дужно је да: 
1) организује непрекидно дежурство за хитне интервенције на 
унутрашњим гасним инсталацијама; 
2) на захтев купца одмах изврши контролу, односно поправку 
дела унутрашњих гасних инсталација; 
3) обавести купца природног гаса уколико постоји основана 
сумња у исправност унутрашњих гасних инсталација или уколико утврди 
неправилности на истим, које могу да представљају непосредну опасност за 
сигурност живота и здравља људи, животну средину и материјална добра;
4) без одлагања обавести енергетски субјект на чији гасовод 
су прикључене унутрашње гасне инсталације купца из тачке 3. овог члана уколико 
постоји основана сумња у исправност унутрашњих гасних инсталација или уколико 
утврди неправилности на истим, које могу да представљају непосредну опасност за 
сигурност живота и здравља људи, животну средину и материјална добра.
Енергетски субјект на чији гасовод су прикључене унутрашње 
гасне инсталације дужан је да без одлагања прекине испоруку природног гаса 
купцу, док лице које одржава унутрашње гасне инсталације не изда писану потврду 
да су отклоњене све неправилности на унутрашњим гасним инсталацијама. 

Члан 30.
Енергетски субјект на чији гасовод су прикључене унутрашње 
гасне инсталације, врши проверу документације о исправности тих инсталација, на 
прописани начин. 
III. ИНСПЕКЦИЈСКИ НАДЗОР
Члан 31. 
Инспекцијски надзор над спровођењем одредаба овог закона и 
прописа донетих на основу овог закона врши министарство надлежно за послове 
енергетике преко инспектора опреме под притиском.
Аутономној покрајини поверава се вршење инспекцијског 
надзора на територији аутономне покрајине. 
Члан 32.
У вршењу инспекцијског надзора, инспектор опреме под 
притиском има право и дужност: 
1) да нареди отклањање неправилности и недостатака у вези 
са изградњом, коришћењем, одржавањем и мерама заштите цевовода, односно у вези 
са безбедним и несметаним транспортом, односно дистрибуцијом цевоводима; 

2) да обустави транспорт, односно дистрибуцију природног 
гаса купцу, ако утврди повреду овог закона и прописа донетих на основу овог 
закона, а утврђене неправилности и недостаци нису отклоњени у року који је 
одредио или ако утврди да утврђене неправилности и недостаци представљају 
непосредну опасност за сигурност живота и здравља људи, животну средину и 
материјална добра; 
3) да поднесе пријаву надлежном органу за учињено кривично 
дело или привредни преступ и да поднесе захтев за покретање прекршајног 
поступка;
4) да обустави радове у заштитном појасу цевовода ако се 
исти не обављају у складу са важећим прописима и одобрењем из члана 20. став 2. 
овог закона и о томе обавести друге надлежне инспекторе.
Инспектор опреме под притиском врши и друге послове 
утврђене законом или прописом донетим на основу овог закона. 
Члан 33. 
На решење инспектора опреме под притиском може се изјавити 
жалба Министру у року од 15 дана од дана пријема решења.
Жалба на решење из става 1. овог члана не одлаже извршење 
решења. 
IV. КАЗНЕНЕ ОДРЕДБЕ
Члан 34. 
Новчаном казном од 100.000 до 3.000.000 динара казниће се 
за привредни преступ инвеститор који има својство правног лица ако: 

1) не обележи трасу цевовода, не усклади начин мерења 
количине гасовитих и течних угљоводоника и не обезбеди заштиту од корозије (члан 
4);
2) ако цевоводни систем не опреми системом за даљински 
надзор и управљање и системом веза, у циљу остваривања безбедног и несметаног 
преноса информација које се односе на њихово коришћење и одржавање (члан 5);
3) ако електричну опрему и инсталације у зонама опасности 
не изведе у противпожарној и противексплозивној заштити у складу са техничким и 
другим прописима (члан 6);
4) ако у току изградње, а пре пуштања у рад цевовода не 
врши његово испитивање (члан 8); 
5) ако пуштање у рад цевовода не изврши у складу са 
законом, техничким и другим прописима (члан 9).
За привредни преступ из става 1. овог члана казниће се и 
одговорно лице инвеститора који има својство правног лица новчаном казном од 
10.000 до 200.000 динара. 
Члан 35. 
Новчаном казном од 100.000 до 3.000.000 динара казниће се 
за привредни преступ енергетски субјект који има својство правног лица који 
обавља делатност транспорта цевоводима, односно дистрибуције ако: 

1) не врши одоризацију (члан 7);
2) не користи и не одржава цевоводе у складу са законом, 
техничким и другим прописима (члан 10); 
3) актима не утврди функционалне захтеве, поступак и начин 
руковања, коришћења и одржавања цевовода, у складу са законом, техничким и 
другим прописима (члан 11); 
4) цевоводе или делове цевовода који се више неће 
користити, на прописан начин физички не одвоје од цевоводног система, уређаја 
или постројења, очисте од угљоводоника и запаљивих смеша, инертизују и затворе 
(члан 12); 
5) не изврши испитивање пре увођења у употребу цевовода или 
делова цевовода и њихових уређаја и постројења који су привремено били искључени 
из употребе, као и нових или реконструисаних цевовода који нису пуштени у рад 
(члан 13 став 1); 
6) не спроводи прописане мере заштите на раду, мере заштите 
животне средине и мере заштите од пожара и експлозије (члан 17);
7) без одлагања не прекине испоруку природног гаса купцу, 
док лице које одржава унутрашње гасне инсталације не изда писану потврду да су 
отклоњене све неправилности на унутрашњим гасним инсталацијама (члан 29. став 
2);
8) не врши проверу документације о исправности унутрашњих 
гасних инсталација (члан 30). 
За привредни преступ из става 1. овог члана казниће се и 
одговорно лице у енергетском субјекту који има својство правног лица које обавља 
делатност транспорта, односно дистрибуције гасоводом, нафтоводом или 
продуктоводом новчаном казном од 10.000 до 200.000 динара. 
Члан 36. 
Новчаном казном од 50.000 до 1.000.000 динара казниће се за 
прекршај енергетски субјект који обавља делатност транспорта гасоводом, 
нафтоводом или продуктоводом ако: 
1) ако цевоводни систем не опреми системом за даљински 
надзор и управљање и системом веза (члан 5); 
2) ако не води прописану евиденцију о транспортованим и 
дистрибуираним количинама гасовитих или течних угљоводоника цевоводима или ако 
податке из те евиденције не доставља или их не доставља у прописаном року 
министарству надлежном за послове енергетике (члан 14); 
3) ако послове техничког руковођења, руковања и одржавања 
цевовода обавља лице које не испуњава прописане услове (члан 15); 

4) ако се не придржава обавезе да из система цевовода може 
повремено на прописаним местима у околину да испушта или спаљује на бакљи само 
неотрован гас или течност која под атмосферским условима постаје гасовита, или 
да због коришћења и одржавања цевовода може из цевовода испуштати само течну 
фазу (члан 18);
5) ако у зонама опасности не предузима прописане мере 
заштите од пожара и експлозије (члан 19); 
6) ако не обезбеди прописану заштиту цевовода, односно 
његових припадајућих надземних уређаја, постројења и објеката од неовлашћене 
употребе или оштећења (члан 21); 
7) ако постављене ознаке на траси цевовода не одржава и ако 
ознаке које су оштећене или које недостају не доведе у првобитно стање, односно 
ако их не замени (члан 22); 
8) ако трајно не чува целокупну документацију о 
пројектовању, изградњи, испитивању, пуштању у рад, коришћењу, одржавању и мерама 
заштите цевовода (члан 23).
За прекршај из става 1. овог члана казниће се и одговорно 
лице у енергетском субјекту који обавља делатност транспорта гасоводом, 
нафтоводом или продуктоводом новчаном казном од 2.000 до 50.000 динара. 

Члан 37. 
Новчаном казном од 50.000 до 1.000.000 динара казниће се за 
прекршај привредно друштво или друго правно лице ако: 
1) у заштитном појасу цевовода изводи радове или друге 
активности пре него што о томе добије писмено одобрење енергетског субјекта који 
обавља делатност транспорта, односно дистрибуције цевоводима (члан 20. став 1); 

2) приликом извођења радова, односно других активности у 
заштитном појасу цевовода не предузима мере заштите према упутству енергетског 
субјекта који обавља делатност транспорта, односно дистрибуције цевоводима (члан 
20. став 3); 
3) не обезбеди одржавање унутрашњих гасних инсталација у 
свом објекту (члан 25. став 1);
4) не воде посебну евиденцију о изведеним радовима на 
одржавању унутрашњих гасних инсталација (члан 26);
5) у случају неисправности унутрашњих гасних инсталација, 
без одлагања не затвори довод гаса у своје унутрашње гасне инсталације, не 
обезбеди предузимање мера на санацији неисправности и о томе не обавести 
енергетског субјекта на чији су гасовод прикључени његови објекти (члан 28).
За прекршај из става 1. овог члана казниће се и одговорно 
лице у привредном друштву или другом правном лицу новчаном казном од 2.000 до 
50.000 динара. 
За прекршај из става 1. овог члана казниће се новчаном 
казном од 50.000 до 500.000 динара и предузетник. 
Члан 38. 
Новчаном казном од 50.000 до 1.000.000 динара казниће се за 
прекршај лице које одржава унутрашње гасне инсталације купца ако: 

1) не води посебну евиденцију о изведеним радовима на 
одржавању унутрашњих гасних инсталација (члан 26);
2) не поступа у складу са одредбом члана 29. став 1. овог 
закона.
За прекршај из става 1. овог члана казниће се и одговорно 
лице у субјекту из члана 25. став 2. новчаном казном од 2.000 до 50.000 динара.

Члан 39. 
Новчаном казном од 2.000 до 50.000 динара казниће се за 
прекршај физичко лице ако изврши прекршај из члана 37. став 1. и члана 38. став 
1. овог закона. 
V. ПРЕЛАЗНЕ И ЗАВРШНЕ ОДРЕДБЕ
Члан 40. 
Прописи за извршавање овог закона донеће се у року од две 
године од дана ступања на снагу овог закона. 
До доношења прописа за извршење овог закона примењиваће се 
прописи који су на снази. 
Члан 41. 
Енергетски субјекти који обављају делатност транспорта, 
односно дистрибуције цевоводима дужни су да ускладе своје пословање са одредбама 
овог закона у року од четири године од дана ступања на снагу овог закона. 

Члан 42. 
Цевоводни системи морају се опремити системом за даљински 
надзор и управљање и системом веза у складу са овим законом у року од пет година 
од дана ступања на снагу прописа из члана 5. став 2. овог закона. 

Члан 43. 
Даном ступања на снагу овог закона престаје да важи Закон о 
цевоводном транспорту гасовитих и течних угљоводоника („Службени лист СРЈ”, број 
29/97). 
Члан 44. 
Овај закон ступа на снагу осмог дана од дана објављивања у 
„Службеном гласнику Републике Србије”.

