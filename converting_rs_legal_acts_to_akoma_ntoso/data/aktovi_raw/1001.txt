


	
	Zakon

	


	
				
				На основу члана 112. став 1. тачка 2. Устава Републике Србије, доносим
				УКАЗ
				о потврђивању Споразума између Владе Републике Србије и Владе Републике Либан о укидању виза за носиоце дипломатских, специјалних и службених пасоша
				Проглашава се Закон о потврђивању Споразума између Владе Републике Србије и Владе Републике Либан о укидању виза за носиоце дипломатских, специјалних и службених пасоша, који је донела Народна скупштина Републике Србије на седници Другог ванредног заседања у 2016. години, 4. фебруара 2016. године.
				ПР број 8
				У Београду, 8. фебруара 2016. године
				Председник Републике,
				Томислав Николић, с.р.
				ЗАКОН
				о потврђивању Споразума између Владе Републике Србије и Владе Републике Либан о укидању виза за носиоце дипломатских, специјалних и службених пасоша
				"Службени гласник РС - Међународни уговори", 
				број 2 од 8. фебруара 2016.
				Члан 1.
				Потврђује се Споразум између Владе Републике Србије и Владе Републике Либан о укидању виза за носиоце дипломатских, специјалних и службених пасоша, који је потписан у Бејруту, 22. јула 2015. године, у оригиналу на српском, арапском и енглеском језику.
				Члан 2.
				Текст Споразума у оригиналу на српском језику гласи:
				СПОРАЗУМ 
				ИЗМЕЂУ 
				ВЛАДЕ РЕПУБЛИКЕ СРБИЈЕ И
				ВЛАДЕ РЕПУБЛИКЕ ЛИБАН
				О УКИДАЊУ ВИЗА ЗА НОСИОЦЕ 
				ДИПЛОМАТСКИХ, СПЕЦИЈАЛНИХ И СЛУЖБЕНИХ ПАСОША
				Влада Републике Србије и 
				Влада Републике Либан, 
				у даљем тексту: „Стране”,
				у жељи да даље унапређују развој билатералних односа и сарадње између две државе, 
				изражавајући спремност да држављане држава обе стране који су носиоци дипломатских, специјалних и службених пасоша ослободе обавезе прибављања улазне визе за улазак на територију обе државе,
				полазећи од Бечке конвенције о дипломатским односима из 1961. године и Бечке конвенције о конзуларним односима из 1963. године,
				постигле су следећи споразум:
				Члан 1.
				1. Пасоши Републике Србије на које се примењује Споразум су: дипломатски и службени.
				2. Пасоши Републике Либан на које се примењује Споразум су: дипломатски, специјални и службени.
				Члан 2.
				1. Две Стране ће омогућити држављанима својих држава, носиоцима пасоша из члана 1. овог споразума, да уђу, да изађу и прелазе преко територије њихове државе без улазне визе и плаћања било какве таксе.
				2. Република Србија омогућиће држављанима Републике Либан носиоцима дипломатских, специјалних и службених пасоша да бораве на њеној територији у трајању највише до 90 дана.
				3. Република Либан омогућиће држављанима Републике Србије, носиоцима дипломатских и службених пасоша да бораве на њеној територији у трајању највише до 90 дана.
				Члан 3.
				Када једна од две Стране именује свог држављанина у своје дипломатско конзуларно представништво на територији државе друге Стране, обавестиће о именовању другу Страну пре доласка именованог лица на територију њене државе. 
				Члан 4.
				1. Две Стране су сагласне да размене узорке својих пасоша из члана 1. овог споразума, дипломатским путем, пре потписивања Споразума.
				2. У случају да једна од Страна мења пасоше које издаје, доставиће другој Страни узорак свог новог пасоша пре датума његовог увођења.
				3. Ако обе Стране мењају домаће прописе који се односе на дипломатске, специјалне и службене пасоше, обавестиће о томе другу Страну. 
				Члан 5.
				Држављани било које Стране, који су носиоци дипломатског, специјалног и службеног пасоша, не могу да раде, да се баве било којом делатношћу нити да студирају у држави друге Стране ако не поштују правила и прописе који се примењују у обе државе, а односе се на те активности.
				Члан 6.
				1. Држављани једне Стране могу улазити на територију државе друге Стране искључиво преко граничних прелаза предвиђених за међународни путнички саобраћај.
				2. Држављани једне Стране носиоци пасоша из члана 1. овог споразума, дужни су да поштују законе и прописе који су на снази на територији државе друге Стране за време боравка на тој територији.
				Члан 7.
				1. Обе Стране задржавају право да ускрате право уласка на територију своје државе, или боравак на тој територији било којем држављанину друге Стране који је носилац дипломатског, специјалног или службеног пасоша, у складу са својим прописима.
				2. Уколико држављанин било које Стране изгуби или оштети свој пасош, или му пасош буде оштећен, на територији државе друге Стране, он/она обавестиће о томе надлежне органе те Стране како би они поступили на одговарајући начин. Надлежно дипломатско-конзуларно представништво издаће нови пасош или путну исправу свом држављанину и о томе обавестити надлежне органе земље пријема.
				Члан 8.
				Две Стране изражавају спремност да гарантују највиши степен безбедности пасоша и путних исправа од фалсификовања. Две Стране ће их ускладити са минималним стандардима безбедности за путне исправе које се машински очитавају, а које је препоручила Међународна организација за цивилно ваздухопловство (ИЦАО).
				Члан 9.
				Овај споразум не утиче на права и обавезе двеју Страна које произилазе из међународних споразума и уговора чије су једна или обе чланице.
				Члан 10.
				Сви спорови који настану између две Стране у вези са тумачењем и применом овог споразума решаваће се путем консултација и преговорима између страна, дипломатским путем.
				Члан 11.
				1. Све измене и допуне овог споразума две Стране ће узајамно договорити и извршити разменом званичних нота, дипломатским путем. Измене ће ступити на снагу на начин предвиђен у члану 12. овог споразума.
				2. Свака од Страна може привремено обуставити примену овог споразума у целини или делимично из разлога унутрашње безбедности, јавног реда и здравља. Обавештење о таквој обустави, односно настављању примене Споразума одмах се доставља другој Страни, дипломатским путем.
				Члан 12.
				Овај споразум ступа на снагу 30 дана од дана пријема последњег обавештења у којем се две Стране обавештавају да је окончана неопходна унутрашња процедура за његово ступање на снагу. Овај споразум закључује се на период од годину дана и аутоматски се продужава на исти период важења, осим уколико једна од Страна не обавести другу у писменој форми, дипломатским путем, да намерава да откаже Споразум. Отказ ступа на снагу 30 дана од дана званичног обавештења о отказу.
				Овај споразум сачињен је у два оригинална примерка, сваки на српском, арапском и енглеском језику, при чему су сви текстови једнако веродостојни. У случају различитог тумачења, меродаван је текст на енглеском језику.
				Сачињено у Бејруту, 22. јула 2015. године 
				
				
					
						
							
								ЗА ВЛАДУ
								РЕПУБЛИКЕ СРБИЈЕ
								Ивица Дачић, с.р.
							
							
								ЗА ВЛАДУ
								РЕПУБЛИКЕ ЛИБАН
								Жибран Босила, с.р.
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”. 
	

