


	
	Zakon


	
			На основу члана 23. Закона о отклањању последица одузимања имовине жртвама холокауста које немају живих законских наследника, објављеног у „Службеном гласник РС”, број 13/16 од 19. фебруара 2016. године (у даљем тексту: Закон),
			Одбор за надзор (у даљем тексту: Одбор) већином гласова на седници од 19. јуна 2018. године, доноси
			ПОСЛОВНИК
			о раду Одбора за надзор
			"Службени гласник РС", број 50 од 29. јуна 2018.
			I. ОПШТЕ ОДРЕДБЕ
			Члан 1.
			Овим пословником о раду уређују се услови и начин рада: 
			1. Одбора;
			2. Секретара;
			3. Независног спољног ревизора;
			4. Начин и поступак усвајања шестомесечног и годишњег извештајa Савеза јеврејских општина (у даљем тексту: Савез) и јеврејских општина (у даљем тексту: општина) о управљању приходима остварених на основу свих извора предвиђених Законом, укључујући приходе од имовине враћене у складу са Законом за текућу календарску годину (у даљем тексту: Извештај о управљању приходима);
			5. Начин и поступак утврђивања чињеница које се односе на поступање Савеза и општина у складу са одредбама Закона;
			6. Поступак покретања иницијативе за измену овог пословника о раду;
			7. Начин и поступак обављања других послова утврђених на основу одредбе из члана 23. став 5. тачка 4. Закона и овим пословником о раду.
			Члан 2.
			Одбор из члана 1. овог пословника о раду је састављен од председника Одбора и 4 члана.
			У обављању послова Одбору помаже Секретар Одбора (у даљем тексту: Секретар) којег на предлог председника Одбора ангажује Одбор, а у року од 8 дана од предлога председника Одбора.
			Уколико Одбор не прихвати предлог председника Одбора о ангажовању Секретара, председник Одбора може одредити Привременог Секретара Одбора (у даљем тексту: Привремени секретар) до ангажовања Секретара од стране Одбора.
			Секретар, односно Привремени секретар обавља послове административно-техничке подршке раду Одбора, укључујући послове сазивања седница Одбора (у даљем тексту: Седница), по налогу председника Одбора, припреме материјала за рад Одбора, записнички води Седнице као и све сродне помоћне послове.
			За потребе рада Одбора, председник Одбора може задужити и друга лица за обављање административно техничких и других послова.
			Председник Одбора из члана 1. овог пословника о раду сазива Седнице, предлаже дневни ред, председава Седницама, потписујe записнике и закључке Одбора, стара се о правилној примени овог пословника о раду и обавља друге послове који се односе на руковођење радом Одбора.
			Сваки члан Одбора (у даљем тексту: Члан) из члана 1. овог пословника о раду може да замењује председника Одбора на Седници у случају његовог одсуства, односно помаже у раду председника Одбора или обавља друге послове из надлежности председника Одбора.
			II. ОДБОР
			1. Услови за рад Одбора
			Члан 3.
			Одбор надзире и прати управљање приходима који применом овог закона припадну Савезу и општинама и врши контролу законитости трошења средстава од стране Савеза и општина, и то на следећи начин:
			– прикупљањем података из редовних извештаја Савеза и општина;
			– на основу информација које Савез и општина доставе на захтев председника Одбора или било ког члана у вези са извештајима који подносе;
			– на основу свих других извора информација које се односе на рад Савеза и општина у делу који је регулисан Законом;
			– на основу извештаја независног спољног ревизора који врши ревизију свих активности које Савез обавља у складу са овим законом.
			Одбор може у сваком тренутку тражити од Савеза и општина информацију о сваком појединачном трошку прихода остварених Законом, као и информацију о условима под којима се управља сваком појединачном непокретношћу враћеном на основу Закона, као и о приходима оствареним од ових непокретности.
			Савез и општина су дужни да информацију из претходног става доставе Одбору на јавни увид у року од осам дана од дана када су примили захтев.
			Одбор може тражити од независног спољног ревизора или у договору са ревизором од судског вештака одговарајуће струке, налаз и мишљење о томе да ли цена набављене робе или услуге из достављене информације одговара тржишној цени, као и о томе да ли се непокретности управља у складу са тржишним условима.
			Председник Одбора и сваки члан дужни су да о утврђеним неправилностима известе министра правде и друге државне органе надлежне за поступање у овим случајевима.
			За праћење рада Одбора надлежна је Влада Републике Србије. 
			Члан 4.
			Председнику Одбора припада Накнада за рад у Одбору (у даљем тексту: Накнада).
			Износ Накнаде утврђен је одлуком Владе Републике Србије о критеријумима и мерилима за утврђивање висине накнаде за рад у надзорним одборима јавних предузећа од 15. децембра 2016. године.
			Секретара плаћа Савез.
			Трошкови ангажовања независног ревизора, накнада, трошкове Секретара и накнада за трошкове путовања и боравка члановима се исплаћује из средстава које Савез остварује на основу члана 22. став 10. Закона.
			За потребе рада Одбора административни трошкови канцеларије се такође исплаћују из средстава из претходног става.
			О раду канцеларије стара се председник Одбора.
			2. Начин рада Одбора
			Члан 5.
			Одбор из члана 2. овог пословника о раду ближе уређује свој рад овим пословником о раду.
			Пословником о раду ближе се уређује начин сазивања Седнице, рад на Седници, начин вођења записника, начин гласања и одлучивања, начин сачињавања и потписивања записника, односно извештаја о обављеној стручној контроли.
			Сваки члан може писмено или усмено на Седници предложити измене или допуне овог пословника о раду. О предлогу се одлучује на Седници већином гласова. 
			Члан 6.
			Одбор обавља контролу усклађености у складу са одредбама Закона.
			О раду Одбора, председник Одбора два пута годишње, 10. јула и 10. фебруара, информише председника Владе Републике Србије, министра правде и министра финансија у Влади РС.
			За потребе контроле из надлежности Одбора Секретар сачињава Записник о раду седница (у даљем тексту: Записник) и врши контролу докумената из надлежности Одбора.
			Пуноважне су одлуке Одбора ако за њих гласа већина присутних чланова из члана 23. став 3. овог закона.
			Гласати могу само чланови који су приступили Седници.
			У случају да је исти број гласова у корист и против неке одлуке, одлучује глас председника Одбора или лица које га замењује ако председник Одбора није присутан.
			Члан 7.
			Пословник о раду предлаже председник Одбора и доноси га Одбор већином гласова на конститутивној Седници.
			Члан 8.
			Контрола од стране Одбора се у свему обавља у складу са одредбама члана 23. Закона.
			По провери Одбор доноси закључак након разматрања извештаја о спроведеној ревизији од стране независног спољног ревизора Савеза или извештај сваке општине који је предмет контроле по одредби из члана 23. Закона да је Извештај о управљању приходима:
			1) усклађен са Законом;
			2) делимично усклађен са Законом;
			3) неусклађен са Законом.
			У случају када Одбор закључи да је документ који је предмет контроле усклађен, Одбор доноси одлуку којом се Извештај о управљању приходима усваја.
			Ако Одбор приликом разматрања Извештаја о управљању приходима, установи да је Савез утрошио средства која нису била предвиђена годишњим Програмом управљања приходима у целини или у појединим деловима, Савез је дужан да без одлагања, а најкасније у року од 30 дана од дана доношења одлуке Одбора о неусклађености извештаја или утврђеним неправилностима, усагласи своје пословање са налазом Одбора и да о томе обавести Одбор.
			Уколико Савез или општине поступе по налогу у наведеном року, наставља се разматрање и усвајање документа у складу са Законом и овим пословником о чему се доноси посебна одлука којом се Извештај о управљању приходима усваја.
			У случају када Одбор из члана 6. овог пословника о раду закључи да је документ који је предмет контроле усклађености неусклађен, или да није поступљено по налогу Одбора у остављеном року као и да нису отклоњене неправилности, Одбор ће сачинити посебан извештај и доставити га Влади Републике Србије и надлежним министарствима.
			Члан 9.
			Одбор има право да након достављања Годишњег програма управљања приходима за текућу календарску годину од стране Савеза и општина, (а које су дужне да доставе најкасније до 15. јануара сваке календарске године) стави примедбе на овај план уколико план управљања и располагања финансијским средствима, имовином и приходима од имовине оствареним применом Закона није у складу са наменама из члана 22. Закона на нивоу једне календарске године у року од 30 дана од дана пријема плана.
			Савез и општине обавезне су да се изјасне на ове примедбе и усагласе годишњи Програм управљања приходима за текућу календарску годину са Законом и наведеним примедбама Одбора у року од 30 дана. У случају да не поступе у овом року, Одбор о овоме обавештава Владу Републике Србије и надлежна министарства.
			Одбор пре доношења одлуке може поверити стручној комисији разматрање плана управљања и располагања финансијским средствима, имовином и приходима од имовине оствареним применом Закона у складу са наменама из члана 22. Закона на нивоу сваке календарске године.
			Одбор је дужан да редовно разматра и усваја Извештај о управљању приходима, а који је дужан да о активностима у вези са управљањем приходима Савеза и општина до 1. јула и 1. фебруара сваке календарске године доставља на усвајање Одбору. 
			Одбор неће усвојити Извештај о управљању приходима ако не садржи следеће ставке:
			1. списак непокретности на којима је применом Закона утврђено право својине општине, који садржи адресе, катастарске податке, површине и друге податке о непокретностима;
			2. податке о закљученим уговорима о закупу непокретности из тачке 1) овог става и условима из тих уговора или другим врстама уговора везаним за ове непокретности; 
			3. спецификацију свих прихода по основу управљања враћеним непокретностима и управљања другим финансијским средствима остварених у вези са применом овог закона; 
			4. спецификацију трошкова управљања приходима;
			5. спецификацију расхода и свих других трошкова насталих усмеравањем средстава у намене из члана 22. Закона;
			6. друге податке од значаја за остваривање увида јавности у трошење прихода остварених применом овог закона. 
			Одбор ће достављати форму Извештаја о управљању приходима и планова прихода и расхода ради уједначавања поступања у извештавању о управљању имовином и прихода у складу са Законом.
			Члан 10.
			Савез и општине су одговорни за законито и сврсисходно управљање финансијским средствима, имовином и приходима од имовине стечене у складу са одредбама и циљевима Закона.
			Председник Одбора, у случају да Савез и општине не поступе по одредби из члана 14. овог пословника о раду, може доставити предлог Влади Републике Србије и надлежним министарствима да привремено обустави годишњу исплату финансијске подршке из члана 9. Закона због тога што Одбор није прихватио Извештај о управљању приходима из става 3. овог члана.
			Одбор је дужан да провери да ли је приход који није искоришћен у текућој години пренет у наредну годину у складу са Законом.
			Члан 11.
			Сазивање Седнице се врши у писаном облику користећи редовне поштанске или курирске услуге, односно електронском поштом.
			Позив за Седницу садржи податке о времену и месту одржавања седнице Комисије, као и предлог дневног реда.
			Уз позив за Седницу, члановима се доставља и материјал за предложене тачке дневног реда, најкасније пет дана пре одржавања Седнице.
			Материјал за предложене тачке дневног реда се може доставити члановима у року мањем од пет дана пре одржавања Седнице само уз сагласност Одбора у хитним случајевима.
			Седници је јавна.
			Позив за Седницу може се доставити и другим заинтересованим лицима и институцијама.
			Присуство чланова је обавезно. Изостанак се може оправдати електронском поштом уз образложење најкасније три дана пре одржавање Седнице.
			У случају неоправданог изостајања члана са Седнице, Одбор може покренути поступак за замену члана по истом поступку како се именује члан.
			Члан 12.
			Одбор одлучује већином гласова присутних чланова на Седници.
			Председник Одбора констатује кворум за који је потребно присуство најмање три члана, отвара Седницу, председава и стара се о одржавању реда за време Седнице.
			Уколико председник Одбора констатује да не постоји потребна већина чланова, констатоваће да нема услова за одржавање Седнице и у том случају Седница се одлаже.
			Председник Одбора може да одложи Седницу три дана пре заказаног рока уколико му до тада већина чланова достави обавештење о недоласку.
			У одсуству председника Одбора, послове из става 1. овог члана обавља члан кога је претходно овластио председник Одбора.
			По отварању Седнице, приступа се дискусији о предложеном дневном реду и усвајању дневног реда.
			После усвајања дневног реда, Одбор приступа раду по тачкама дневног реда.
			На предлог председника Одбора или члана, Одбор може донети одлуку да се временски ограничи дискусија по тачкама дневног реда, или по примедбама које су предмет расправе на седници.
			Одбор у сваком тренутку може да одређује у коме делу је Седница јавна, а у ком делу је затворена за јавност. 
			У случају присуства јавности, јавност нема право на дискусију, а Одбор може донети одлуку да, уколико јавност не поштује ову одредбу Пословника о раду, исту искључи са Седнице.
			Члан 13.
			Одбор на Седници по обављеном увиду у документе и извештаје из члана 6. овог пословника о раду, омогућава члановима давање примедби у писаном облику и усмено образлагање примедби, после чега председник Одбора износи свој став о поднетим примедбама и ставља примедбе на гласање.
			Седнице се по правилу снимају. Снимање обезбеђује секретар.
			Снимање аудио и видео записа од стране других присутних лица на јавној Седници није дозвољено, осим ако за то постоји сагласност председника Одбора.
			Члан 14.
			Одбор врши следеће послове на седницама:
			– доноси одлуку о усклађености, делимичној усклађености или неусклађености Извештаја о управљању приходима Савеза и општина;
			– врши проверу усклађености докумената Одбора са Законом;
			– доноси закључке о тачкама дневног реда;
			– усваја записнике са Седница;
			– разматра општа питања која се односе на начин и динамику рада Одбора.
			Седници могу присуствовати стручни обрађивачи материјала који се разматра, као и појединци и представници институција по претходној сагласности Одбора. Одбор може донети одлуку да седници по потреби присуствују и друга лица.
			Члан 15.
			Разматрање тачака дневног реда почиње тако што председник Одбора изнесе основне информације о материјалу и да реч обрађивачу материјала, после чега се отвара дискусија.
			Председник Одбора даје реч учесницима у дискусији и брине о току и времену дискусије.
			Председник Одбора закључује дискусију када нема више пријављених учесника за дискусију, када процени да дискусија није више оправдана, или на предлог члана.
			Члан 16.
			У случају када се закључи дискусија по појединој тачки дневног реда, председник Одбора и чланови предлажу закључке и приступају гласању.
			Одбор гласа за закључке по тачки дневног реда у целини, или посебно за сваки од закључака.
			Чланови гласају „за”, „против” или могу бити уздржани у изјашњавању по предложеном закључку.
			Резултати гласања се наводе у записнику са Седнице.
			Члан може да издвоји мишљење по одређеној тачки дневног реда, које се уноси у записник са Седнице.
			Члан 17.
			У случају када седници присуствује обрађивач материјала који се разматра, предвиђена тачка дневног реда се одлаже за једну од наредних Седница.
			Само у изузетним случајевима, када Одбора оцени да је потребно размотрити предвиђену тачку дневног реда без одлагања, отвара се дискусија и доносе се закључци и без присуства одговорног обрађивача којег претходно одреди Одбор.
			Члан 18.
			После одржане Седнице, председник Одбора и Секретар припремају Записник.
			Записник садржи податке о времену и месту одржавања седнице, дневном реду, евиденцију присутних и одсутних чланова Одбора и свих лица присутних на Седници, попис учесника у дискусији, питања која су разматрана на Седници, закључке и одлуке Одбора и друге податке од значаја за рад на Седници.
			Записник се усваја на следећој Седници.
			По усвајању, председник Одбора потписује Записник.
			На основу Записника, председник Одбора припрема извештај о поступању и извештај о обављеном увиду у документа у складу са Законом.
			Потписан Записник из става 4. овог члана и потписан извештај из става 5. овог члана достављају се електронском поштом Влади Републике Србије и надлежним министарствима у року од пет дана од дана потписивања.
			Извештај о обављеном јавном увиду у документацију потписује председник Одбора.
			Члан 19.
			Одбор може образовати комисије као радне тимове за поједина сложена питања из своје надлежности.
			Одбор закључком о образовању радног тима одређује број чланова и састав радних тимова.
			На основу закључка Одбора, председник Одбора сазива седницу радног тима и одређује дневни ред. 
			Радни тим комисије ради на седницама, којима присуствује већина чланова радног тима, а доноси закључке већином гласова присутних чланова радног тима, о чему се саставља записник. 
			Седницом радног тима председава члан радног тима кога одреди радни тим.
			Записник са закључцима радног тима је обавезан део материјала који се разматра на седници Одбора.
			У случају да радни тим не донесе одговарајуће закључке и мишљења у року који је одређен од стране председника Одбора или донесе непотпун налаз, председник Одбора је овлашћен да распусти радни тим и именује нови, или им остави допунски рок за поступање.
			III. ЗАВРШНА ОДРЕДБА
			Члан 20.
			Овај пословник о раду Одбора ступа на снагу осмог дана од дана објављивња у „Службеном гласнику Републике Србије”.
			Број 05/2018
			У Београду 19. јуна 2018. године
			Председник Одбора,
			доц. др Харис Дајч, с.р.
	

