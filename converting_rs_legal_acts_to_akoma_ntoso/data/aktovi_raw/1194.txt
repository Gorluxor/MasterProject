


	
	Zakon

	


	
			На основу члана 72. став 1. тачка 12) Закона о граничној контроли („Службени гласник РС”, број 24/18), 
			Министар унутрашњих послова доноси
			ПРАВИЛНИК
			о изгледу и садржају потврде о уласку, односно изласку из Републике Србије и посебног листа 
			"Службени гласник РС", број 65 од 24. августа 
			2018.
			Члан 1.
			Овим правилником прописује се изглед и садржај обрасца потврде коју полицијски службеник издаје лицима која државну границу прелазе са личном картом, као и изглед обрасца посебног листа који се уручује странцу, коме се, се на његов захтев, не оверава путна исправа.
			Члан 2.
			Приликом обављања граничних провера на захтев лица која државну границу прелазе са личном картом, полицијски службеник издаје Потврду која служи као доказ о уласку у Републику Србију, односно изласку из Републике Србије (Образац 1.), који је одштампан уз овај правилник и чини његов саставни део. 
			Потврда из става 1. овог члана је димензија формата – А5 и садржи: назив организационе јединице, број и датум издавања, име и презиме, држављанство лица, број личне карте, државу издавања, податке о преласку границе (улаз–излаз, датум и време), назив граничног прелаза, отисак улазног, односно излазног печата и потпис овлашћеног службеног лица које је извршило граничну проверу.
			Члан 3.
			Приликом обављања граничних провера, на захтев странца који државну границу прелази са путном исправом, полицијски службеник о упису чињенице уласка, односно изласка из Републике Србије издаје Посебан лист (Образац 2.), који је одштампан уз овај правилник и чини његов саставни део. 
			Посебан лист из става 1. овог члана је димензија формата – А5 и садржи: име и презиме, држављанство лица, број путне исправе, држава издавања, податке о преласку границе (улаз–излаз, датум и време), назив граничног прелаза, отисак улазног, односно излазног печата и потпис овлашћеног службеног лица које је извршило граничну проверу.
			Члан 4.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 01-8095/18-3 
			У Београду, 17. августа 2018. године
			Министар, 
			др Небојша Стефановић, с.р.
			Прилози
			Образац 1 -
			
			Потврда о уласку, односно изласку из Републике Србије 
			Образац 2 -
			
			Посебан лист о упису чињенице уласка, односно изласка из Републике 
			Србије
			
	

