
Редакцијски пречишћен текст

На основу члана 50. став 3. члана 62. став 2. и члана 70. став 2. Закона о социјалној заштити и обезбеђивању социјалне сигурности грађана ("Службени гласник РС", бр. 35/91 и 33/93),
Министар за рад борачка и социјална питања доноси

ПРАВИЛНИК
О ВОЂЕЊУ ЕВИДЕНЦИЈЕ О КОРИСНИЦИМА И ДОКУМЕНТАЦИЈЕ О СТРУЧНОМ РАДУ У УСТАНОВАМА СОЦИЈАЛНЕ ЗАШТИТЕ
„Службени гласник РС", број 63 од 17. августа 1993, 10 од 3. фебруара 2006, 36 од 8. априла. 2008 (др. правилник), 59 од 11. јуна 2008 (др. правилник)

Члан 1.
Овим правилником прописује се садржај и начин вођења евиденције о корисницима и документације о стручном раду у установама социјалне заштите, као и садржај обрасца захтева за остваривање права на материјално обезбеђење и налаза и мишљења центра за социјални рад о чињеницама о којима се не води службена евиденција. 

Члан 2. 
Евиденција о корисницима у смислу овог правилника је регистар, матична књига, лични картон, лични лист, скраћени лични лист, лист праћења рада на заштити корисника, лични лист корисника установа за смештај деце и омладине, лист о социјално анамнестичким подацима за лица која се упућују у дом за пензионере и стара лица, и протокол за кориснике саветовалишта за брак и породицу. 

Члан 3. 
Документација о стручном раду у смислу овог правилника је програм и извештај о раду установе, планови и извештаји о раду тимова и група стручних сарадника, план и извештај о раду стручних сарадника, књига записника са састанка стручних тимова и група стручних сарадника, дневник рада, књига пријема, премештаја и отпуста корисника и књига дежурства. 

Члан 4. 
Регистар воде центар за социјални рад и саветовалиште за брак и породицу, било да је организациони део центра, или друге установе социјалне заштите. 
Центар за социјални рад води регистар на Обрасцу број 1, у облику тврдо укоричене књиге, величине 24 х 33,5 цм. 
Саветовалиште за брак и породицу води регистар на Обрасцу број 1а, у облику тврдо укоричене књиге, величине 24 х 33,5 цм. 

Члан 5. 
У регистар који води центар за социјални рад евидентирају се сва лица која се први пут обраћају центру ради остваривања неког облика, мере или услуге социјалног рада, осим оних лица која траже уверење или препоруку. 
При остваривању права на материјално обезбеђење у регистар се евидентира само подносилац захтева, а чланови његове породице се уписују уколико се за њих тражи и коришћење неког другог облика, мере или услуге социјалног рада. 
Поласци се уписују хронолошким редом, а нови регистар се отвара када се достигне регистарски број од 20.000. 

Члан 6. 
У регистар који води саветовалиште за брак и породицу уписују се сва лица која се први пут обраћају саветовалишту. 
Нови регистар се отвара сваке пете године. 

Члан 7. 
Матичну књигу воде установе за смештај корисника у облику тврдо укоричене књиге пресавијене на два једнака дела у којој се подаци уписују хронолошким редом. 
Матична књига установа за смештај деце и омладине води се на Обрасцу број 2, величине 30 х 42 цм. 
Матична књига прихватилишта за децу и омладину води се на Обрасцу број 2а, величине 30 х 42 цм. 
Матична књига прихватилишта за децу и омладину води се на Обрасцу 2б, величине 30 х 42 цм. 
Матична књига установа за смештај деце и омладине ометене у развоју води се на Обрасцу број 2г, величине 30 х 42 цм. 
Матична књига установа за смештај пензионера и старих лица води се на Обрасцу број 2д, величине 30 х 42 цм. 
Све установе воде једну матичну књигу осим центра за породични смештај деце који, због специфичности услуга и начина пружања заштите, одвојено води матичну књигу деце на породичном смештају и матичну књигу хранитељских породица. 
Нова матична књига се отвара сваке пете године осим матичне књиге хранитељских породица која се отвара након попуњености свих места за упис. 

Члан 8. 
Лични картон се води за кориснике центра за социјални рад, саветовалишта за брак и породицу и прихватилишта за одрасла и стара лица. 
Центар за социјални рад води лични картон на Обрасцу број 3, величине 14 х 21 цм на чврстом картону. 
Саветовалиште за брак и породицу води лични картон на Обрасцу број 3а, величине 14 х 21 цм на чврстом картону. 
Прихватилиште за одрасла и стара лица води лични картон на Обрасцу број 3б, величине 14 х 21 цм на чврстом картону. 
Лични картони се уређују по азбучном реду у оквиру активне и пасивне картотеке. 

Члан 9. 
Лични картон који воде центар за социјални рад и прихватилиште за одрасле и стара лица, отвара се за свако лице које је евидентирано у регистру а за лица која су евидентирана у регистру саветовалишта лични картон се отвара након процене стручних радника о потреби коришћења услуга саветовалишта. 
На личном картону подносиоца захтева за материјално обезбеђење у центру за социјални рад уписују се и чланови његове породице, за које тражи коришћење овог права (име и година рођења). 

Члан 10. 
Установе социјалне заштите воде лични лист за сваког корисника, а саветовалишта за брак и породицу воде протокол за кориснике. 
Центар за социјални рад лични лист води на Обрасцу број 4, величине 29,5 х 42 цм, који је пресавијен на два једнака дела и има 8 страна. 
Установе за смештај деце и омладине лични лист корисника воде на Обрасцу број 5, величине 29,5 х 42 цм, који је пресавијен на два једнака дела и има 4 стране. 
Дом за стара лица лист о социјално анамнестичким подацима води на Обрасцу ДС-2, величине 29,5 х 42 цм, који је пресавијен на два једнака дела и има 4 стране. 
Саветовалиште за брак и породицу протокол за кориснике води на Обрасцу број 4б, величине 29,5 х 21 цм, који има 6 страна. 

Члан 11. 
Центар за социјални рад води лични лист за сва лица уписана у регистар, осим за лица која подносе захтев за материјално обезбеђење и за одрасла и остарела лица која се упућују на смештај у дом за пензионере и стара лица. 
Уколико се заштита пружа и другим члановима исте породице, тада се лични лист води само за једног члана а за остале чланове породице скраћени лични лист на Обрасцу број 4ц, величине 29,5 х 21 цм који има 2 стране. 
За одрасла и остарела лица, која се упућују на смештај у дом за пензионере и стара лица води се лист о социоанамнестичким подацима и скраћени лични лист. 
За лица која траже једнократне услуге центра води се само скраћени лични лист. 
Код подносиоца захтева за материјално обезбеђење, као и за оне који искључиво користе ово право, уместо личног листа попуњава се захтев за остваривање права на материјално обезбеђење. 

Члан 12. 
Лист праћења рада на заштити корисника води се за свако лице, односно породицу, у свим установама социјалне заштите, на Обрасцу број 4а, величине 29,5 х 21 цм, који има 2 стране. 
Установе социјалне заштите воде само један лист праћења у коме хронолошки бележе битне податке сви стручни радници ангажовани на реализацији заштите тог лица, односно породице. 

Члан 13. 
Програм и извештај о раду установе, планове и извештаје о раду тимова и група стручних срадника, план и извештај о раду стручних сарадника и књигу записника са састанка стручних тимова и група стручних сарадника воде све установе социјалне заштите. 
Установе за смештај корисника поред документације из става 1. овог члана воде: дневник рада, књигу пријема, премештаја и отпуста корисника и књигу дежурства. 

Члан 14. 
Установа социјалне заштите формира досије корисника у који се хронолошким редом групише целокупна евиденција и документација која се односи на корисника. 
Досије корисника садржи: лични лист, лист праћења рада на заштити корисника и документацију насталу у поступку решавања о праву корисника у складу са законом и правилима стручног социјалног рада. 
Омот досијеа води се на Обрасцу број 6, а чине га чврсте папирне корице величине 33 х 46 цм, пресавијене на 2 једнака дела на чијој се насловној страни уписују: назив установе социјалне заштите; ознака поверљивости, број уписа у регистар или матичну књигу; презиме и име корисника и његова адреса; датум формирања, архивирања и реактивирања, а на унутрашњој страни омота досијеа врши се попис аката и прилога по хронолошком реду. 
Сва досијеа се групишу у активна и пасивна према редном броју уписа у регистар и тако груписана одвојено се чувају у за то наменски одређеним просторима. 

Члан 15. 
У центру за социјални рад се у досијеу хронолошким редом уређује целокупна документација и групише у виду предмета према пруженим облицима и мерама заштите, на чијим је омотима уписан класификациони знак из јединствене класификације аката и предмета. 
Када су више планова једне породице корисници центра формира се породични досије. У тим случајевима врши се избор носиоца породичног досијеа, а на омоту поред регистарског броја носиоца, уписују се и регистарски бројеви свих чланова породице. 
У породичном досијеу се посебно групише документација за сваког члана породице, ако користе различите облике и мере заштите. 
На унутрашњој страни омота досијеа врши се попис аката, а ако досије садржи више предмета онда се не врши попис аката, већ се у рубрику "попис аката" уписују класификациони бројеви предмета које досије садржи, на чијим је омотима извршен попис аката. 

Члан 16. 
Лицу које се обраћа центру само за пружање једнократних услуга као што су: једнократна новчана помоћ, мишљење о психофизичкој зрелости малолетника за склапање брака, давање мишљења о социо економским и другим битним условима за доношење одлуке о прекиду трудноће, давање мишљења о обавези издржавања у поступку отпуста из држављанства и сагласности за располагање имовином малолетника не формира се досије. 
За такво лице формира се предмет према прописима о канцеларијском пословању а при првом јављању спроводи се поступак евидентирања у прописана средства евиденције. 

Члан 17. 
Захтев за остваривање права на материјално обезбеђење подноси се на Обрасцу МО, величине 29,5 х 21 цм који има четири стране и Обрасцу МО-1 величине 29,5 х 21 цм који има две стране. 
Налаз и мишљење о чињеницама о којима се не води службена евиденција даје се на Обрасцу МО-2, величине 29,5 х 21 цм који има две стране. 

Члан 18. 
Обрасци утврђени овим правилником одштампани су уз овај правилник и чине његов саставни део. 
Када се обрасци утврђени овим правилником штампају и воде двојезично, исте су величине. 

V. ПРЕЛАЗНЕ И ЗАВРШНЕ ОДРЕДБЕ

Члан 19.
Даном ступања на снагу овог правилника престаје да важи Правилник о обрасцима који се користе у поступку остваривања права на материјално обезбеђење ("Службени гласник РС", број 44/91). 

Члан 20. 
Овај правилник ступа на снагу осмог дана од дана објављивања у "Службеном гласнику Републике Србије". 

Број 110-00-59/93-10
У Београду, 28. јула 1993. године
Министар,
Никола Ристивојевић, с.р.






















































У Обрасцу МО-2, у делу „НАЛАЗ И МИШЉЕЊЕ О ЧИЊЕНИЦАМА О КОЈИМА СЕ НЕ ВОДИ СЛУЖБЕНА ЕВИДЕНЦИЈА”, у ставу 1. тачка 4. реч: „квартал” брише се.
У ставу 2. реч: „квартал” брише се.

*Службени гласник РС", број 10/2006