





На
основу члана 4. став 3. и члана 9. став 3. Уредбе о условима за третирање и обележавање
дрвеног материјала за паковање („Службени гласник РС”, број 49/06), 

Министар
пољопривреде, шумарства и водопривреде доноси

ПРАВИЛНИК 

о условима у погледу
техничке опремљености за обављање послова топлотног третирања и о начину топлотног
третирања дрвеног материјала за паковање

„Службени
гласник РС”, број 66 од
31.07.2006.





I. УВОДНА ОДРЕДБА



Члан 1.

Овим
правилником прописују се ближи услови у погледу техничке опремљености за обављање
послова топлотног третирања дрвеног материјала за паковање (у даљем тексту: ДМП)
и начин топлотног третирања ДМП.

II. УСЛОВИ У ПОГЛЕДУ
ТЕХНИЧКЕ ОПРЕМЉЕНОСТИ ЗА ОБАВЉАЊЕ ПОСЛОВА ТОПЛОТНОГ ТРЕТИРАЊА ДРВЕНОГ МАТЕРИЈАЛА
ЗА ПАКОВАЊЕ



Члан 2.

Привредно
друштво, односно предузеће и предузетник које је регистровано у регистру привредних
субјеката за обављање дрвнопрерађивачке делатности (у даљем тексту: овлашћени субјект)
испуњава услове у погледу техничке опремљености за обављање послова топлотног третирања
ДМП, ако има уређај за термичко третирање (у даљем тексту: уређај) који се састоји
од: 

1)
система за команду, контролу и надгледање (у даљем тексту: СККН); 

2)
система за мерење и бележење температуре; 

3)
система за принудну унутрашњу циркулацију ваздуха;

4)
генератора топлоте; 

5)
коморе за топлотно третирање.

Уређај
може да се инсталира на затвореном простору, а на отвореном простору ако је заштићен
од атмосферских појава.

Члан 3.

СККН
мора да има техничке могућности за:

1)
подешавање параметара поступка топлотног третирања ДМП;

2)
контролу поступка топлотног третирања ДМП;

3)
бележење, чување и штампање података о поступку топлотног третирања ДМП.

Положај
СККН треба да буде у непосредној близини коморе за топлотно третирање.

Подешавање
параметара поступка топлотног третирања мора бити заштићено шифром.

Члан 4.

СККН
треба да омогући бележење, чување и штампање следећих података:

1)
датум, време почетка и завршетка топлотног третирања;

2)
пословно име овлашћеног субјекта;

3)
пословно име произвођача и серијски број уређаја;

4)
количина ДМП, врста дрвета и други подаци о третираном ДМП;

5)
редни број поступка топлотног третирања;

6)
температура достигнута у средини елемента ДМП;

7)
температура ваздуха у унутрашњости уређаја. 

Члан 5.

Систем
за мерење и бележење температуре треба да омогући мерење и бележење температуре
у средини елемента ДМП и у комори за топлотно третирање ДМП.

Систем
из става 1. овог члана има сонде за мерење температуре ДМП, и то најмање четири
сонде, а ако се третира више врста дрвета најмање осам сонди.

Члан 6.

Уређај
има систем за принудну унутрашњу циркулацију ваздуха (осим парионица) који мора
бити функционалан и чврсте конструкције.

Члан 7.

Уређај
има генератор топлоте који мора бити чврсте конструкције.

Члан 8.

Уређај
треба да има упутство за коришћење које садржи: податке о произвођачу, датум производње,
опис уређаја (карактеристике и технички подаци), начин покретања и коришћења уређаја
и начин његовог одржавања.

III. НАЧИН ТОПЛОТНОГ
ТРЕТИРАЊА ДРВЕНОГ МАТЕРИЈАЛА ЗА ПАКОВАЊЕ



Члан 9.

Сонде
из члана 5. ове уредбе се постављају унутар елемента ДМП на одговарајуће потпоре
(држаче).

Пречник
сонди одређује пречник отвора у елементу, при чему пречник отвора не може бити шири
од 0,5 мм у односу на пречник сонде. 

Сонде
се постављају у направљен отвор. 

Ако
се постављање сонди врши печаћењем отвора у који се поставља сонда са силиконским
термоизолационим супстанцама, сонде се уносе пре отврднућа силиконских термоизолационих
супстанци.

Вршна
тачка сонде треба да константно додирује завршетак отвора смештања и да мери температуру.

Сонде
се постављају у ДМП који се налази у најхладнијим деловима уређаја, што се бележи
на одговарајућој шеми која се чува у архиви овлашћеног субјекта најмање једну годину.


Сонде
се постављају у елемент ДМП већих димензија на начин приказан у Прилогу 1. Ако је
ДМП у агломерату, сонде се постављају у елемент који се налази изнад блока на начин
приказан у Прилогу 2.

За
третирање скупа мањих елемената ДМП сонде се постављају у најнижи елемент најмање
20 цм од његове ивице на начин приказан у Прилогу 3. и Прилогу 4. За веће елементе
ДМП 

(односно
за скуп већих елемената) сонде се постављају у средину таквог елемента.

За
ДМП израђен од различитих врста дрвета сонде се постављају на следећи начин:

1)
за влажно дрво – у врсту дрвета веће густине;

2)
за добро осушено дрво – у врсту дрвета мање густине.

Ако
је једна од хладних тачака уређаја у контакту са подом, ако нема термичке изолације
самог пода или ако је присутна кондензована вода, ДМП се ставља на постоља висине
најмање 3 цм или се сонде постављају у ДМП који је директно у контакту са подом.

За
правилан рад уређаја морају бити исправне најмање четири сонде, а ако се третира
више врста дрвета мора бити исправно најмање осам сонди.

Прилози
1, 2, 3. и 4. одштампани су уз овај правилник и чине његов саставни део.

Члан 10.

Топлотно
третирање ДМП подразумева загревање ДМП док се не постигне минимална температура
у средини елемента од 56°Ц и то најмање у трајању од 30 минута. 

Температура
у средини елемента ДМП се бележи у интервалима од најмање два минута.

Уколико
температура током 30 минута спадне испод 56°Ц третман се сматра неважећим.

Прекиди
подизања температуре у почетној фази третирања (пре достизања 56°Ц) не проузрокују
прекид поступка. Ако температура спадне испод 56°Ц, до поновног постизања наведене
температуре треба да прође најмање 30 минута. 

Процес
мерења температуре ДМП мора да буде забележен.

IV. ЗАВРШНА ОДРЕДБА



Члан 11.

Овај правилник ступа на снагу осмог дана од дана објављивања
у „Службеном гласнику Републике Србије”.





Број
110-00-73/2006-11

У Београду, 14. јула
2006. године

Министар,

Горан Живков, с.р.









