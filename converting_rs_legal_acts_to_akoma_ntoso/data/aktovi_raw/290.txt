


	
	Zakon


	
				На основу члана 35. ст. 1. и 4. Закона о спречавању насиља у породици („Службени гласник РС”, број 94/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				ОДЛУКУ
				о образовању Савета за сузбијање насиља у породици
				"Службени гласник РС", број 69 од 14. јула 
				2017.
				1. Образује се Савет за сузбијање насиља у породици (у даљем тексту: Савет), са задатком да прати примену Закона о спречавању насиља у породици и да побољшава координисање надлежних државних органа, установа и других субјеката и делотворност спречавања насиља у породици и заштиту од насиља у породици.
				2. Савет чине председник, заменик председника и чланови Савета.
				3. У Савет се именују:
				– за председника
				Нела Кубуровић, министар правде
				– за заменика председника
				др Небојша Стефановић, министар унутрашњих послова
				– за чланове:
				1) Зоран Ђорђевић, министар за рад, запошљавање, борачка и социјална питања; 
				2) проф. др Славица Ђукић Дејановић, министар без портфеља;
				3) Тамара Мировић, заменик Републичког јавног тужиоца;
				4) Љиљана Лончар, саветник потпредседника Владе за родну равноправност у Координационом телу за родну равноправност;
				5) др Весна Књегињић, вршилац дужности помоћника министра здравља;
				6) Биљана Букинац, самостални саветник у Сектору за средње образовање и васпитање и образовање одраслих у Министарству просвете, науке и технолошког развоја;
				7) Светлана Селаковић, помоћник покрајинског секретара за социјалну политику, демографију и равноправност полова Аутономне покрајине Војводине. 
				4. Председник руководи радом Савета и сазива и води седнице Савета.
				5. Заменик председника учествује у раду Савета и замењује председника Савета у случају његове одсутности или спречености.
				6. Савет се састаје по потреби, а најмање једном у шест месеци.
				7. Савет може, по потреби, укључити у рад и представнике научних и других стручних институција и удружења чија је делатност повезана са заштитом од насиља у породици, који по позиву могу присуствовати седници Савета.
				8. Савет може тражити податке, анализе, обавештења и извештаје од надлежних државних органа и установа, у вези са питањима због којих је образован.
				9. Савет у свом раду може користити стручну помоћ у виду међународних пројеката.
				10. Савет о свом раду подноси извештај Влади најмање једном годишње.
				11. Савет доноси препоруке у циљу побољшавања координисања надлежних државних органа, установа и других субјеката ради спречавања насиља у породици и заштите од насиља у породици. Савет одлучује већином гласова свих лица која чине Савет.
				12. Председник, заменик председника и чланови Савета немају право на накнаду за рад у Савету.
				13. Стручну и административно-техничку потпору Савету пружа Министарство правде.
				14. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 02-6539/2017
				У Београду, 13. јула 2017. године
				Влада
				Председник,
				Ана Брнабић, с.р.
	

