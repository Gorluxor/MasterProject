



На основу члана 11. став 2. Закона о
средњој школи („Службени гласник РС“, број 50/92),

Влада Републике Србије донела је



ОДЛУКУ

О ОСНИВАЊУ ТЕХНИЧКЕ
ШКОЛЕ У КОСЈЕРИЋУ

"Службени гласник
РС", број 42 од 24. 

октобра 1995.

Члан 1.

Оснива се Техничка школа у Косјерићу, као стручна школа
за обављање делатности у области средњег образовања и васпитања.

Члан 2.

Школа ће пословати под називом: Техничка школа, са
потпуном одговорношћу.

Седиште Техничке школе (у даљем тексту: Школа) је у
Косјерићу, Јордана Ђукановића број 31.

Члан 3.

На оснивање, организацију и рад Школе примењују се
прописи о јавним службама и средњој школи.

Члан 4.

Средства за оснивање и почетак рада Школе чине средства
одељења ван седишта Економске школе у Ужицу и одељења ван седишта Машинске
школе у Пожеги, у Косјерићу, са билансним стањем на дан 1. децембра 1995.
године.

Члан 5.

Средства за обављање делатности Школе обезбеђују се у
складу са законом.

Члан 6.

Школа ће остваривати наставне планове и програме од I
до IV разреда у подручјима рада машинство и обрада метала и економија.

Наставни план и програм остварује се на српском језику.

Члан 7.

Школа почиње са радом 1. децембра 1995. године.

Члан 8.

До конституисања школског одбора Влада Републике Србије
образује привремени школски одбор, који има председника и девет чланова.

Члан 9.

Привремени школски одбор:

1) донеће статут Школе;

2) донеће годишњи програм рада Школе;

3) обављаће друге послове из надлежности школског
одбора утврђене законом.

Привремени школски одбор престаје са радом када оснивач
именује школски одбор у складу са законом.

Члан 10.

До именовања директора Школе његове послове ће обављати
и вршити његова овлашћења вршилац дужности директора Школе кога ће именовати
министар просвете.

Члан 11.

Општи акти Школе донеће се у року од 30 дана од дана
доношења статута Школе.

Члан 12.

Ученици који су започели стицање образовања у школској
1995/96. години у одељењима ван седишта Економске школе у Ужицу и Машинске
школе у Пожеги, у Косјерићу, наставиће стицање образовања у Школи почев од 1.
децембра 1995. године, по наставним плановима и програмима по којима су
започели образовање, у складу са законом.

Члан 13.

Даном почетка рада Школа преузима запослене у одељењу
ван седишта Економске школе у Ужицу и одељењу ван седишта Машинске школе у
Пожеги, у Косјерићу.

Члан 14.

Ова одлука ступа на снагу осмог дана од дана
објављивања у „Службеном гласнику Републике Србије”.



05
број 611-2601/95

У
Београду, 19. октобра 1995. године

Влада
Републике Србије

Потпредседник,

проф
др Слободан Унковић, с.р.









