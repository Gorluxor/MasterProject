


	
	Zakon

	


	Редакцијски пречишћен текст
	
	
	ЗАКОН
	о поступку регистрације у Агенцији за привредне регистре
	
	"Службени гласник РС", бр. 99 од 27. децембра 2011, 83 од 5. августа 2014, 
	31 од 29. априла 2019.
	I. ОСНОВНЕ ОДРЕДБЕ
	Предмет закона
	Члан 1.
	Овим законом уређује се поступак регистрације, евидентирања и објављивања података и докумената који су, у складу са посебним законом, предмет регистрације, евиденције и објављивања у регистрима и евиденцијама које води Агенција за привредне регистре (у даљем тексту: Агенција), као и друга питања од значаја за регистрацију, евиденцију и објављивање.
	Појмови 
	Члан 2.
	Поједини изрази употребљени у овом закону имају следеће значење: 
	1) регистар јесте јединствена, централна, електронска база података и докумената који су прописани као предмет регистрације као и докумената на основу којих је извршена регистрација; 
	
	2) податак јесте чињеница која је прописана као предмет регистрације или евиденције или која је од значаја за правни промет;
	3) регистрација јесте упис, промена или брисање података и докумената у регистрима које води Агенција; 
	
	4) регистрациона пријава (у даљем тексту: пријава) јесте поднесак којим се покреће поступак регистрације; 
	
	5) регистратор јесте физичко лице које води регистар, именовано у складу са законом којим се уређује правни положај Агенције; 
	
	6) подносилац пријаве јесте лице овлашћено за подношење пријаве; 
	7) објављивање јесте електронско приказивање, на интернет страни Агенције, података и докумената који су предмет регистрације и евидентирања, одлука које су донете у поступку регистрације и евидентирања и података и докумената који нису предмет регистрације и евидентирања, а објављују се у складу са прописима; 
	
	8) извод о регистрованим подацима јесте јавна исправа која садржи регистроване податке о правном или физичком лицу или предмету регистрације, према стању у тренутку издавања извода;
	9) потврда јесте јавна исправа којом се потврђује да ли је податак или документ био регистрован, да ли регистар садржи документ, да ли су одређене чињенице садржане у документима из регистра или којом се потврђују правна стања или последице регистрације; 
	
	10) евиденција јесте јединствена, централна, електронска база података и докумената који су прописани као предмет евидентирања и докумената на основу којих је извршено евидентирање;
	11) извод о евидентираним подацима јесте јавна исправа којом се потврђује да ли је неки податак или документ евидентиран, да ли евиденција садржи неки документ и да ли су одређене чињенице садржане у документима из евиденције; 
	
	12) корисничка апликација јесте апликативно софтверско решење намењено подношењу електронске пријаве; 
	
	13) забележба јесте упис података и докумената који су као такви прописани као предмет забележбе или упис података и докумената који по оцени регистратора представљају чињенице од значаја за правни промет, 
	a у вези су са подацима и документима који су предмет регистрације.
	*Службени гласник РС, број 31/2019
	Начела регистрације 
	Члан 3.
	Поступак регистрације заснива се на начелима:
	1) јавности и доступности, према коме су регистровани подаци и документи јавни и доступни свим лицима, преко интернет стране Агенције и непосредним увидом у регистар, осим ако јавност и доступност није ограничена или искључена законом;
	2) тачности и претпоставке савесности, према коме трећа лица која се у правном промету поуздају у податке из регистара не сносе штетне правне последице због нетачних података у регистрима; 
	
	3) формалности, према коме регистратор доноси одлуке на основу чињеница из пријаве, приложених докумената и регистрованих података, без испитивања тачности чињеница из пријаве, веродостојности приложених докумената и правилности и законитости поступака у коме су документи донети; 
	
	4) времена настанка, према коме се подаци и документи воде у регистру према времену настанка податка, односно документа, изузев ако законом није другачије одређено;
	5) временског редоследа, према коме првенство у одлучивању има раније поднета пријава.
	Супсидијарна примена закона 
	*Службени гласник РС, број 31/2019
	Члан 4.
	На питања која се односе на поступак регистрације и евидентирања, а која овим законом нису посебно уређена, примењује се закон којим се уређује општи управни поступак. 
	
	Изузетно од става 1. овог члана, ако надлежни 
	регистратор или другостепени орган поништи коначну, односно правноснажну 
	одлуку надлежног регистратора, не уклањају се правне последице које је 
	поништена одлука произвела.
	*Службени гласник РС, број 31/2019
	II. ПОСТУПАК РЕГИСТРАЦИЈЕ 
	Покретање поступка 
	Члан 5. 
	Поступак регистрације покреће се подношењем пријаве Агенцији, а може да се покрене и по службеној дужности. 
	
	Лице овлашћено за подношење пријаве
	*Службени гласник РС, број 31/2019
	Члан 5а
	Лице овлашћено за подношење пријаве је:
	1) лице овлашћено за заступање правног лица;
	2) законом овлашћено лице за регистрацију података 
	прописаних законом;
	3) оснивач у поступку оснивања привредног друштва;
	4) физичко лице које се региструје или је 
	регистровано као предузетник.
	Изузетно од става 1. тачка 1) овог члана, лице 
	овлашћено за подношење пријаве:
	1) за регистрацију преноса удела у привредном 
	друштву може бити и стицалац односно преносилац удела;
	2) за регистрацију оставке лица овлашћеног за 
	заступање може бити и лице које даје оставку.
	*Службени гласник РС, број 31/2019
	Покретање поступка подношењем пријаве
	Члан 6.
	Пријава се подноси на прописаном обрасцу, а ако образац није прописан, у форми поднеска у коме се наводе:
	1) назив регистра коме се пријава подноси; 
	2) предмет и врста регистрације;
	3) идентификациони подаци подносиоца пријаве; 
	4) на који начин, прописан овим законом, подносилац захтева да му се достави одлука регистратора. 
	
	Уз пријаву се прилажу прописани документи у оригиналу, овереном препису или овереној фотокопији, ако другачије није прописано, као и доказ о уплати накнаде за вођење поступка регистрације.
	Ако је документ поднет на страном језику, прилаже се и превод тог документа сачињен од стране овлашћеног судског тумача. 
	
	Покретање поступка по службеној дужности 
	Члан 7.
	Поступак регистрације покреће се по службеној дужности, ако је таква регистрација предвиђена законом или када је то у јавном интересу. 
	
	Забележба
	Члан 8.
	Упис забележбе врши се на основу пријаве или по 
	службеној дужности, ако регистратор дође до сазнања о чињеницама и 
	документима који су од значаја за правни промет, а у вези су са подацима и 
	документима који су предмет регистрације.
	Ако оцени да чињенице и документа нису од значаја 
	за правни промет или нису у вези са подацима и документима који су предмет 
	регистрације, регистратор у року од пет радних дана од дана подношења 
	пријаве решењем одбија пријаву.
	Ако нису испуњени услови за упис забележбе 
	података и докумената који су као предмет забележбе прописани посебним 
	прописом, регистратор доноси одлуку у складу са чланом 17. став 2. овог 
	закона.
	*Службени гласник РС, број 31/2019
	Начин подношења пријаве 
	Члан 9.
	Пријава се подноси Агенцији, непосредно у 
	папирној или електронској форми или 
	путем поште.
	Када се пријава подноси путем поште, као датум и време подношења пријаве узимају се датум и време пријема пријаве у Агенцији. 
	
	Брисан је ранији став 3. (види члан 1. Закона - 83/2014-22)
	*Службени гласник РС, број 31/2019
	Рок за подношење пријаве
	Члан 10.
	Подносилац пријаве је дужан да Агенцији поднесе пријаву у року од 15 дана 
	од дана настанка податка или документа који je предмет регистрације, односно промене регистрованог податка или документа, ако законом није одређен други рок.
	За пријаву која је поднета по истеку рока из става 1. овог члана плаћа се накнада у складу са прописом којим се уређују накнаде које за своје услуге наплаћује Агенција. 
	
	*Службени гласник РС, број 31/2019
	Подношење електронске пријаве
	Члан 11.  
	Електронска пријава Агенцији подноси се путем 
	корисничке апликације за пријем електронске пријаве којом се обезбеђује 
	пријем електронских докумената и доказа о уплати накнаде за регистрацију.
	Потписивање електронске пријаве и докумената, као 
	и овера електронских докумената, врши се у складу са прописима којима се 
	уређује електронски потпис и електронски документ.
	Валидација квалификованог електронског потписа на 
	пријави из става 1. овог члана врши се према времену пријема пријаве.
	Валидација квалификованог електронског потписа на 
	документима који се прилажу уз пријаву из става 1. овог члана врши се према 
	времену учитавања докумената у корисничку апликацију, осим у случају када су 
	документа снабдевена квалификованим електронским временским жигом.
	У тренутку валидације квалификованог електронског 
	потписа из ст. 3. и 4. овог члана Агенција ће чињеницу валидности тог 
	потписа потврдити квалификованим електронским временским жигом.
	*Службени гласник РС, број 31/2019
	Потврда о примљеној пријави
	Члан 12.
	Потврда о примљеној пријави издаје се, на захтев подносиоца пријаве, приликом непосредног подношења пријаве Агенцији. 
	
	Потврда о примљеној електронској пријави доставља се на електронску адресу која је регистрована као електронска адреса за пријем поште или на електронску адресу наведену у пријави.
	Потврда о примљеној пријави нарочито садржи број под којим је пријава заведена, датум и време пријема пријаве, врсту пријаве, податке о подносиоцу пријаве и списак приложених докумената.
	На интернет страни Агенције објављују се подаци о примљеној пријави који садрже:
	1) ознаку регистра; 
	2) број под којим је пријава заведена; 
	3) датум и време пријема пријаве; 
	4) врсту пријаве; 
	5) податак о подносиоцу пријаве; 
	6) податак о статусу у коме се пријава налази. 
	Измена и одустанак од пријаве
	Члан 13.
	Подносилац пријаве може да измени пријаву или да од ње одустане до доношења одлуке регистратора о пријави.
	Ако подносилац пријаве одустане од пријаве, регистратор доноси решење којим се поступак обуставља.
	Поступање регистратора по пријави
	Члан 14.
	По пријему пријаве регистратор проверава да ли су 
	испуњени услови за регистрацију, и то:
	1) да ли је надлежан за поступање по пријави;
	2) да ли је пријава поднета од стране лица 
	овлашћеног за подношење пријаве и да ли је потписана у складу са овим 
	законом;
	3) да ли је податак или документ предмет 
	регистрације;
	4) да ли је податак или документ чија се 
	регистрација захтева већ регистрован;
	5) да ли пријава садржи податке и чињенице 
	потребне за регистрацију;
	6) да ли су уз пријаву приложени прописани 
	документи, чија је садржина и форма одређена законом;
	7) да ли су чињенице из пријаве сагласне 
	чињеницама из докумената приложених уз пријаву и подацима који су 
	регистровани у регистру који поступа по пријави, односно са подацима 
	регистрованим у надлежном регистру, а који су јавно доступни;
	8) да ли је у регистру који поступа по пријави под 
	истим називом већ регистровано друго правно лице или предузетник или је већ 
	поднета пријава за регистрацију под истим називом или је назив већ 
	резервисан у складу са овим законом, односно да ли је назив одређен у складу 
	са законом;
	9) да ли је уз пријаву приложен доказ о уплати 
	накнаде за вођење поступка регистрације на основу кога се може утврдити да 
	је уплаћена накнада на текући рачун Агенције;
	10) да ли је пријава поднета у законом прописаном 
	року, ако је рок услов за регистрацију;
	11) да ли је пријава из члана 17. став 3. овог 
	закона поднета у прописаном року;
	12) да ли је регистрација податка или документа у 
	супротности са посебним законом;
	13) да ли је регистрација податка или документа у 
	супротности са актом надлежног органа донетим у складу са законом.
	*Службени гласник РС, број 31/2019
	Рок за одлучивање о пријави
	Члан 15.
	Регистратор решењем одлучује о пријави у року од 
	пет радних дана од дана пријема пријаве.
	Ако је електронска пријава поднета нерадног дана, 
	сматра се да је поднета првог наредног радног дана од када почиње да тече 
	рок из става 1. овог члана.
	*Службени гласник РС, број 31/2019
	Усвајање пријаве
	Члан 16.
	Ако су испуњени услови за регистрацију, регистратор без учешћа подносиоца пријаве у поступку, доноси решење којим усваја пријаву.
	Одбацивање пријаве 
	Члан 17.
	Ако утврди да нису испуњени услови за регистрацију 
	из члана 14. став 1. тач. 1), 3), 4), 10), 11), 12) и 13) овог закона, 
	регистратор доноси решење којим одбацује пријаву.
	Ако нису испуњени услови за регистрацију из члана 
	14. став 1. тач. 2), 5), 6), 7), 8) и 9) овог закона, регистратор доноси 
	решење којим одбацује пријаву и утврђује који услови за регистрацију нису 
	испуњени.
	Ако подносилац пријаве у року од 30 дана од дана 
	објављивања решења из става 2. овог члана поднесе нову регистрациону 
	пријаву, уз позивање на број решења којим је ранија пријава одбачена и 
	отклони све утврђене недостатке, за вођење поступка регистрације плаћа 
	половину прописаног износа накнаде за регистрацију.
	Право на плаћање умањеног износа накнаде из става 
	3. овог члана подносилац пријаве може остварити једном.
	Уз пријаву из става 3. овог члана подносилац 
	пријаве дужан је да приложи само недостајућу, односно уредну документацију 
	ради отклањања недостатака утврђених решењем из става 2. овог члана.
	*Службени гласник РС, број 31/2019
	Делимично усвајање пријаве 
	Члан 18.
	Ако се пријава односи на регистрацију два или више податка или документа, пријава се делимично усваја тако што се региструју подаци или документи за чију су регистрацију испуњени услови, а о пријави у осталом делу одлучује се на начин прописан чланом 17. овог закона.
	Пропуштање рока за одлучивање о пријави 
	Члан 19.
	Ако регистратор не одлучи о пријави у роковима из члана 15. овог закона, сматраће се да је пријава усвојена, о чему доноси решење и тражену регистрацију, без одлагања, спроводи у регистар, изузев у случајевима када нису испуњени услови прописани чланом 14. тач. 1), 3) и 4) Закона.
	Прекид и одлагање поступка 
	Члан 20.
	Регистратор прекида или одлаже поступак одлучивања о пријави, у случајевима и на начин прописан законом којим се уређује предмет те регистрације.
	Повраћај у пређашње стање
	Члан 21.
	У поступку регистрације није дозвољен повраћај у пређашње стање.
	Објављивање и дејство регистрације 
	Члан 22.
	Одлуке регистратора донете у поступку регистрације истовремено се и објављују.
	Регистровани подаци и документи истовремено се објављују са доношењем решења којим се пријава усваја. 
	
	Регистрација производи правно дејство према трећим лицима наредног дана од дана објављивања. 
	
	Регистрација производи правно дејство за убудуће.
	Исправка грешке 
	Члан 23.
	Ако је приликом регистрације начињена грешка у писању, рачунању или друга очигледна грешка, регистратор ће, у року од 
	пет радних дана од дана сазнања за грешку или од дана подношења захтева за исправку, извршити исправку грешке у регистру и о томе донети 
	решење.
	Ако регистратор, одлучујући о захтеву за исправку грешке, утврди да грешка није начињена, доноси решење којим се захтев одбија као неоснован.
	*Службени гласник РС, број 31/2019
	Достављање писменог отправка одлуке регистратора
	Члан 24.
	Достављање писменог отправка одлуке регистратора врши се на захтев подносиоца пријаве и то: 
	
	1) поштанском пошиљком, на регистровану адресу за пријем поште правног лица или предузетника; 
	
	2) поштанском пошиљком, на адресу седишта правног лица или предузетника, ако адреса за пријем поште није регистрована; 
	
	3) слањем на регистровану адресу за пријем електронске поште у складу са прописима којима се уређује електронско пословање; 
	
	4) преузимањем у седишту Агенције или њених организационих делова;
	5) поштанском пошиљком, на адресу пребивалишта или боравишта физичког лица које је странка у поступку.
	Ако је поднета електронска пријава, отправак одлуке регистратора у електронској форми доставља се на регистровану адресу за пријем електронске поште или на адресу за пријем електронске поште која је у пријави означена.
	Брисан је ранији став 3. (види члан 12. Закона - 
	31/2019-16)
	Ако је пријаву поднео пуномоћник достављање 
	отправка одлуке се врши на адресу пуномоћника у складу са одредбама овог члана.
	*Службени гласник РС, број 31/2019
	III. ПРАВНА СРЕДСТВА
	Жалба 
	Члан 25.
	Против одлуке регистратора, лице овлашћено за 
	подношење пријаве може да поднесе жалбу министру надлежном за одлучивање о 
	жалби, преко Агенције, у року од 30 дана од дана објављивања одлуке.
	Жалба не задржава извршење. 
	Ако подносилац пријаве изјави жалбу на решење из члана 17. став 2. овог закона и истовремено отклони недостатке утврђене решењем, сматраће се да радње предузете ради отклањања утврђених недостатака нису ни предузете, односно наставиће се поступак по жалби.
	*Службени гласник РС, број 31/2019
	Потврда о примљеној жалби 
	Члан 26.
	Потврда о примљеној жалби издаје се на захтев подносиоца жалбе, када се жалба подноси преко Агенције.
	Потврда о примљеној жалби садржи податке о подносиоцу жалбе, датуму подношења жалбе и броју и датуму одлуке која се жалбом побија.
	На интернет страни Агенције објављују се подаци о примљеној жалби и то:
	1) број под којим је жалба заведена; 
	2) датум и време пријема жалбе; 
	3) податак о подносиоцу жалбе; 
	4) податак о статусу у коме се жалба налази. 
	Садржина жалбе
	Члан 27.
	У жалби се наводи број и датум одлуке која се жалбом побија, разлози побијања, идентификациони подаци о подносиоцу жалбе и потпис подносиоца жалбе. 
	
	Подносилац жалбе не може у жалби да се позива на чињенице које нису унете у пријаву и документа која уз пријаву нису приложена. 
	
	Одлучивање регистратора о жалби 
	Члан 28.
	Ако регистратор утврди да је жалба неблаговремена, недопуштена или изјављена од неовлашћеног лица, доноси решење којом је одбацује.
	Ако регистратор утврди да је жалба основана, измениће побијану одлуку или ставити ван снаге решење о одбацивању пријаве и донети решење о усвајању пријаве.
	Ако регистратор у року од пет радних дана од дана пријема
	уредне жалбе не одлучи на начин прописан ст. 1. и 2. овог члана, жалбу без одлагања доставља надлежном министру.
	*Службени гласник РС, број 31/2019
	Одлучивање министра о жалби
	Члан 29.
	Министар о жалби одлучује у року од 30 дана од дана пријема жалбе у министарству. 
	
	Министар може:
	1) одбацити жалбу ако је неблаговремена, недопуштена или поднета од неовлашћеног лица, ако регистратoр није то учинио; 
	
	2) одбити жалбу као неосновану;
	3) усвојити жалбу и укинути одлуку и вратити регистратору предмет на поновно одлучивање;
	4) усвојити жалбу и укинути одлуку и сам одлучити о пријави.
	Одлука о жалби доставља се регистратору који је 
	дужан да ту одлуку достави странци у року од осам дана од дана пријема.
	*Службени гласник РС, број 31/2019
	Брисање регистрованог податка или документа по службеној дужности
	Члан 30.
	Регистратор, када утврди да је податак или документ регистрован, а да у моменту регистрације нису били испуњени услови за његову регистрацију, укинуће своју одлуку и брисати податак или документ, најкасније у року од 
	12 месеци од наредног дана од дана објављивања регистрованог податка или документа. 
	
	Решење о брисању регистрованог податка или документа доставља се лицу чији је податак или документ брисан.
	Истовремено са брисањем регистрованог податка или документа успоставља се претходно регистровано стање. 
	
	Подносилац пријаве по основу које је извршена регистрација податка или докумeнта који је брисан у складу са одредбама овог члана има право на жалбу
	.
	*Службени гласник РС, број 31/2019
	Брисан је назив члана 
	31. (види члан 17. Закона - 31/2019-16)
	Члан 31.
	Брисан је (види члан 
	17. Закона - 31/2019-16)
	Управни спор
	Члан 32. 
	Одлука министра је коначна и против ње се може покренути управни спор.
	Против правноснажне одлуке Управног суда странка и надлежни јавни тужилац могу да поднесу Врховном касационом суду захтев за преиспитивање судске одлуке.
	IV. НИШТАВОСТ РЕГИСТРАЦИЈЕ ОСНИВАЊА ПРИВРЕДНОГ ДРУШТВА И ПРЕДУЗЕТНИКА
	Ништавост регистрације оснивања привредног друштва
	Члан 33.
	Лице које има правни интерес може тужбом захтевати утврђење да је регистрација оснивања привредног друштва ништава: 
	
	1) ако су у пријави наведени неистинити подаци; 
	2) ако је регистрација извршена на основу лажног документа, документа издатог у незаконито спроведеном поступку или документа са неистинитим чињеницама; 
	
	3) ако постоје други законом предвиђени разлози.
	Тужба из става 1. овог члана подноси се надлежном суду у року од 30 дана од дана сазнања тужиоца за разлоге ништавости, а најкасније у року од годину дана од дана регистрације.
	По пријави тужиоца, уз коју се доставља доказ о покретању поступка за утврђивање ништавости регистрације оснивања привредног друштва, регистратор региструје забележбу постојања спора за утврђење ништавости регистрације. 
	
	Када је правноснажном пресудом утврђена ништавост регистрације оснивања привредног друштва суд ће, у року од 15 дана од дана правноснажности, доставити пресуду надлежном регистру ради регистрације забележбе ништавости регистрације оснивања и покретања поступка принудне ликвидације тог друштва.
	Ништавост регистрације предузетника
	Члан 34.
	На ништавост регистрације предузетника сходно се 
	примењују одредбе члана 33. ст. 1–3. овог закона.
	Ако је правноснажном пресудом утврђена ништавост регистрације предузетника суд ће, у року од 15 дана од дана правноснажности, пресуду доставити надлежном регистру ради регистрације забележбе ништавости регистрације оснивања и брисања предузетника из регистра. 
	
	*Службени гласник РС, број 31/2019
	Брисање регистрације оснивања и промене регистрованих 
	података на основу одлуке другостепеног органа о поништавању, односно 
	укидању коначне одлуке надлежног регистратора
	*Службени гласник РС, број 31/2019
	Члан 34а
	Ако се коначним управним актом другостепеног 
	органа донетим у складу са одредбама закона којим се уређује општи управни 
	поступак које се односе на поништавање и укидање коначног решења, поништи, 
	односно укине одлука надлежног регистратора о регистрацији оснивања 
	привредног друштва или предузетника, а подносилац пријаве у поновном 
	поступку не уреди пријаву, односно не отклони недостатке, на које му укаже 
	надлежни регистратор или ако такве недостатке није могуће отклонити, 
	надлежни регистратор ће по службеној дужности регистровати забележбу 
	коначног управног акта другостепеног органа и покренути поступак принудне 
	ликвидације привредног друштва, односно брисати предузетника чије је 
	оснивање поништено.
	Ако се конaчним упрaвним aктом другостепеног 
	оргaнa донетим у склaду са одредбама закона којим се уређује општи управни 
	поступак које се односе на поништавање и укидање коначног решења, поништи, 
	односно укине одлукa нaдлежног регистрaторa о регистрaцији промене подaтака 
	и докумената, a подносилaц пријaве у поновном поступку не уреди пријaву, 
	односно не отклони недостaтке нa које му укaже нaдлежни регистрaтор или aко 
	тaкве недостaтке није могуће отклонити, нaдлежни регистрaтор ће по службеној 
	дужности регистровaти зaбележбу конaчног упрaвног aктa другостепеног оргaнa 
	и успостaвити претходно регистровaно стање, осим ако на основу касније 
	поднете регистрационе пријаве није регистрована промена истог податка.
	*Службени гласник РС, број 31/2019
	V. ЕВИДЕНЦИЈА ПОДАТАКА И ДОКУМЕНАТА
	Покретање поступка евидентирања 
	Члан 35.
	Подаци и документи се евидентирају на захтев овлашћеног лица, надлежног органа или преузимањем података и докумената из других регистара и евиденција садржаних у регистрима и евиденцијама које води Агенција и други надлежни органи, а који су прописани као предмет евидентирања. 
	
	Извод о евидентираним подацима
	Члан 36.
	Регистратор, у року од пет радних дана од дана пријема захтева, издаје извод да ли је неки податак или документ евидентиран, да ли евиденција садржи неки документ и да ли су одређене чињенице садржане у документима у евиденцији. 
	
	Захтев из става 1. овог члана подноси се на прописаном обрасцу, а ако образац није прописан – као поднесак. 
	
	Уз захтев из става 1. овог члана се прилаже и доказ о уплати накнаде за издавање извода о евидентираним подацима.
	*Службени гласник РС, број 31/2019
	VI. ОБЈАВЉИВАЊЕ ПОДАТАКА И ДОКУМЕНАТА
	Јавно објављивање финансијских извештаја и 
	документације
	
	*Службени гласник РС, број 83/2014
	Члан 36а
	Јавно објављивање 
	података из финансијских извештаја и документације која се уз те извештаје 
	доставља Агенцији, Регистру финансијских извештаја сагласно закону који 
	уређује рачуноводство, врши се у складу са одредбама тог закона.
	
	*Службени гласник РС, број 83/2014
	Објављивање података и докумената
	Члан 37.
	Подаци и документи који нису предмет регистрације и евидентирања објављују се на захтев овлашћеног лица, надлежног органа или преузимањем података и докумената из других регистара и евиденција садржаних у регистрима и евиденцијама које води Агенција и други надлежни органи, а који су прописани као предмет објављивања.
	Регистратор, на захтев подносиоца, у року од 
	пет радних дана од дана пријема захтева, издаје потврду да ли је неки податак или документ објављен. 
	
	*Службени гласник РС, број 31/2019
	VII. ПОСТУПАК ПО ОСТАЛИМ ЗАХТЕВИМА
	Издавање извода, копија и потврда 
	Члан 38.
	На захтев лица, регистратор, најкасније у року од 
	два радна дана од дана пријема захтева, издаје:
	1) извод о подацима из регистра;
	2) копију документа на основу кога је извршена регистрација или евиденција, односно документа који је објављен у складу са овим законом;
	3) потврду којом се потврђује да ли је неки податак или документ био регистрован, евидентиран, објављен, да ли регистар садржи неки документ, да ли су одређене чињенице садржане у документима из регистра или којом се потврђују правна стања и правне последице регистрације, евиденције, односно објављивања. 
	
	Захтев из става 1. овог члана, подноси се на прописаном обрасцу, а ако образац није прописан, подноси се као поднесак. 
	
	Уз захтев се прилаже и доказ о уплати накнаде за издавање извода, копија или потврда.
	*Службени гласник РС, број 31/2019
	VIII. РЕЗЕРВАЦИЈА НАЗИВА 
	Покретање поступка 
	Члан 39.
	Резервација назива покреће се подношењем пријаве надлежном регистру са доказом о уплати накнаде за резервацију назива. 
	
	Потврда о примљеној пријави за резервацију назива садржи:
	1) ознаку регистра;
	2) број под којим је пријава заведена;
	3) датум и време пријема пријаве;
	4) назив који се резервише;
	5) податке о подносиоцу пријаве;
	6) податке о висини накнаде. 
	Одлучивање о пријави
	Члан 40.
	Ако су испуњени услови за резервацију назива, у складу са чланом 14. тачка 8) овог закона, регистратор у року од 
	пет радних дана од дана подношења пријаве издаје потврду о резервацији назива и резервисани назив уноси у базу података резервисаних назива. 
	
	Назив се резервише у корист подносиоца пријаве на рок од 60 дана од дана објаве. 
	
	Ако нису испуњени услови за резервацију назива, регистратор у року од 
	пет радних дана од дана подношења пријаве решењем одбија пријаву за резервацију назива.
	*Службени гласник РС, број 31/2019
	Обнова и пренос резервисаног назива
	Члан 41.
	Пре истека рока на који је назив резервисан, лице у чију је корист назив резервисан, може, уз поновну уплату накнаде за резервацију назива, обновити резервацију назива на накнадни рок од 60 дана.
	Резервација назива може се пренети на друго правно или физичко лице до истека рока на који је назив резервисан.
	Регистратор потврду о преносу резервисаног назива доставља лицу у чију је корист назив резервисан. 
	
	IX. НАКНАДЕ 
	Обавеза плаћања накнаде
	Члан 42.
	За поступак регистрације, евидентирања, објављивања, резервације назива, поступке по осталим захтевима, као и за друге услуге које пружа Агенција, подносилац пријаве или захтева плаћа накнаду у складу са прописима којима се уређује положај и надлежност Агенције.
	X. ОБРАДА И КОРИШЋЕЊЕ ПОДАТАКА 
	Надлежност за прописивање начина и услова обраде и коришћења података
	Члан 43.
	Начин и услови обраде и коришћења регистрованих и евидентираних података уређују се прописима којима се уређује положај и надлежност Агенције.
	XI. САДРЖИНА РЕГИСТАРА И ЕВИДЕНЦИЈА
	Надлежност за прописивање садржине регистара и евиденција
	Члан 44.
	Министри надлежни за спровођење закона којима је прописано вођење регистара, ближе прописују садржину регистара и евидeнција, као и документа која се прилажу уз пријаву за регистрацију и евиденцију, ако садржина регистара или евиденција није одређена тим законом или другим прописом. 
	
	XII. КАЗНЕНЕ ОДРЕДБЕ
	Кривично дело 
	Члан 45.
	Ко регистру пријави неистинит податак или достави лажни или преиначени документ у намери да се такав податак или документ у поступку регистрације и евиденције употреби као прави, казниће се казном затвора од три месеца до пет година.
	XIII. ПРЕЛАЗНЕ И ЗАВРШНЕ ОДРЕДБЕ
	Примена прописа на започете поступке
	Члан 46.
	Поступци регистрације започети до дана почетка примене овог закона, за одговарајуће регистре, окончаће се по прописима по којима су започети.
	Ако до почетка примене овог закона, за одговарајуће регистре, правноснажном одлуком суда буде утврђена ништавост регистрације или одлуком министра буде укинуто решење регистратора, поступак ће се окончати по овом закону.
	Рок за доношење подзаконских аката
	Члан 47.
	Подзаконски акти за спровођење овог закона биће донети у року од 90 дана од дана ступања на снагу овог закона за одговарајући регистар. 
	
	До доношења подзаконских аката из става 1. овог члана примењиваће се одговарајући подзаконски акти донети до дана ступања на снагу овог закона, ако нису у супротности са овим законом.
	Престанак важења прописа 
	Члан 48.
	Даном почетка примене овог закона у односу на одговарајући регистар, престају да важе Закон о регистрацији привредних субјеката („Службени гласник РС”, бр. 55/04 и 61/05), одредбе чл. 30, 32, 69. и 70. Закона о удружењима („Службени гласник РС”, број 51/09), одредбе чл. 26, 27. и 28. и члана 31. став 1. Закона о задужбинама и фондацијама („Службени гласник РС”, број 88/10), одредбе чл. 64, 65, 66. и 67. и члана 86. став 3. Закона о спорту („Службени гласник РС”, број 24/11), одредбе чл. 65а до 65ђ Закона о заложном праву на покретним стварима уписаним у регистар („Службени гласник РС”, бр. 57/03, 61/05 и 64/06 – исправка), одредбе чл. 51а до 51ђ Закона о финансијском лизингу („Службени гласник РС”, бр. 55/03, 61/05 и 31/11) и Уредба о регистрацији представништава страних правних лица у Регистар привредних субјеката који води Агенција за привредне регистре („Службени гласник РС ”, број 114/05). 
	
	Ступање на снагу и почетак примене
	Члан 49.
	Овај закон ступа на снагу осмог дана од дана објављивања у „Службеном гласнику Републике Србије”, а почиње да се примењује 1. фебруара 2012. године за Регистар привредних субјеката, Регистар туризма, Регистар јавних гласила, Регистар стечајних маса, Регистар судских забрана и Регистар спортских удружења, друштава и савеза у области спорта, 1. јануара 2013. године за Регистар комора, 1. маја 2013. године за Регистар заложног права на покретним стварима и правима, Регистар удружења и Регистар страних удружења, 1. септембра 2013. године за Регистар задужбина и фондација и Регистар представништава страних задужбина и фондација, 1. октобра 2013. године за Регистар финансијског лизинга и 1. јануара 2014. године за Регистар финансијских извештаја и података о бонитету правних лица и предузетника.

