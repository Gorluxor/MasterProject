



На основу члана 66. став 2. Закона о социјалној заштити и
обезбеђивању социјалне сигурности грађана („Службени гласник РС”, бр. 36/91,
79/91 – др. закон, 33/93, 53/93 – др. закон, 67/93, 67/93 – др. закон, 46/94,
48/94 – др. закон, 52/96, 29/01, 84/04, 101/05 – др. закон и 115/05),

Министар рада, запошљавања и социјалне политике доноси



ПРАВИЛНИК


о ближим
условима у погледу простора, опреме и потребних стручних и других радника за
оснивање завода за социјалну заштиту

"Службени
гласник РС", број 38 од 5. маја 2006.



Члан 1.

Овим правилником прописују се ближи услови у погледу простора,
опреме и потребних стручних и других радника за оснивање завода за социјалну
заштиту.



I.
Услови у погледу простора



Члан 2.

Завод за социјалну заштиту (у даљем тексту: Завод) треба да
испуњава следеће опште и грађевинско техничке услове: 

1) да се оснива у настањеном месту где су развијене саобраћајне и
друге везе и комуникације;

2) да је грађен од материјала који обезбеђује звучну и термо
изолацију;

3) да је прикључен на електричну и телефонску мрежу;

4) да је прикључен на јавну водоводну мрежу, а ако не постоји, да
је обезбеђено снабдевање текућом водом путем хидрофора;

5) да је прикључен на јавну канализациону мрежу или прописно
изграђену септичку јаму;

6) да је обезбеђено грејање и механичко проветравање уколико је
природно проветравање недовољно;

7) да је обезбеђен несметан прилаз превозним средством.



Члан 3.

Завод треба да има просторију за директора, просторију за састанке
и библиотеку, просторију за административно-финансијске послове, одговарајући
број просторија за саветнике и санитарно хигијенски чвор са посебним деловима –
мушки и женски.



II.
Услови у погледу опреме



Члан 4.

Услови које Завод треба да испуни у погледу опреме су:

1) одговарајући број столова и столица;

2) одговарајући број телефонских прикључака и апарата;

3) потребан канцеларијски материјал;

4) одговарајући број персоналних рачунара и других информатичких
прикључака и средстава;

5) апарат за фотокопирање и факс; 

6) једно путничко возило.



III.
Услови у погледу стручних и других радника



Члан 5.

За почетак рада Завод треба да има запослене, и то:

1) директора;

2) два саветника за социјалну заштиту са високом стручном спремом,
друштвеног усмерења;

3) једног самосталног саветника, за истраживачке послове са
високом стручном спремом, друштвеног усмерења;

4) једног саветника за послове информисања, промоције и подршке са
високом стручном спремом друштвеног усмерења;

5) једног саветника за професионалну обуку, са високом стручном
спремом, друштвеног усмерења;

6) два радника на административно финансијским пословима;

7) возача.



Члан 6.

За обављање делатности Завод треба да има запослене, и то:



1. Републички завод за социјалну заштиту:

1) директора;

2) помоћника директора;

3) четири руководиоца одељења; 

4) 13 саветника за социјалну заштиту, са високом стручном спремом
друштвеног усмерења;

5) девет самосталних саветника за истраживачке послове, са високом
стручном спремом друштвеног усмерења;

6) девет саветника за послове информисања, промоције и подршке са
високом стручном спремом друштвеног усмерења;

7) два саветника за професионалну обуку, са високом стручном
спремом друштвеног усмерења;

8) два радника на админстративно финансијским пословима;

9) возача.

За обављање књиговодствених и других финансијских послова, послова
текућег одржавања и обезбеђења објекта и заштите од пожара, транспортне
послове, послове одржавања хигијене, Завод треба да има запослена четири
радника одговарајуће струке, а може за вршење тих послова ангажовати
одговарајуће организације, односно физичка лица, која пружају те услуге.



2. Покрајински завод за социјалну заштиту:

1) директора;

2) осам саветника за социјалну заштиту, са високом стручном
спремом друштвеног усмерења;

3) једног самосталног саветника за истраживачке послове, са високом
стручном спремом друштвеног усмерења;

4) једног саветника за истраживачке послове, са високом стручном
спремом друштвеног усмерења;

5) једног саветника за послове информисања, промоције и подршке са
високом стручном спремом друштвеног усмерења;

6) једног саветника за професионалну обуку, са високом стручном
спремом друштвеног усмерења;

7) два радника на админстративно-финансијским пословима;

8) возача.

За обављање књиговодствених и других финансијских послова, послова
текућег одржавања и обезбеђења објекта и заштите од пожара, транспортне
послове, послове одржавања хигијене, Завод треба да има запослена три радника
одговарајуће струке, а може за вршење тих послова ангажовати одговарајуће
организације, односно физичка лица, која пружају те услуге.



Члан 7.

Овај правилник ступа на снагу наредног дана од дана објављивања у
„Службеном гласнику Републике Србије”.



Број 110-00-405/2006-09

У Београду, 26. априла
2006. године

Министар,

Слободан Лаловић, с.р.



