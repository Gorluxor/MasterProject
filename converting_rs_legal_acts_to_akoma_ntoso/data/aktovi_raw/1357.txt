


	
	Zakon

	


	
			На основу члана 112. став 1. тачка 2. Устава Републике Србије, доносим
			УКАЗ
			о проглашењу Закона о потврђивању Оквирног споразума између Владе Републике Србије и Владе Народне Републике Кине о обезбеђењу Републици Србији концесионалног зајма Народне Републике Кине
			Проглашава се Закон о потврђивању Оквирног споразума између Владе Републике Србије и Владе Народне Републике Кине о обезбеђењу Републици Србији концесионалног зајма Народне Републике Кине, који је донела Народна скупштина Републике Србије, на Четвртој седници Другог редовног заседања, 7. децембра 2018. године.
			ПР број 189
			У Београду, 8. децембра 2018. године
			Председник Републике,
			Александар Вучић, с.р.
			ЗАКОН
			о потврђивању Оквирног споразума између Владе Републике Србије и Владе Народне Републике Кине о обезбеђењу Републици Србији концесионалног зајма Народне Републике Кине 
			"Службени гласник РС - Међународни уговори", број 
			15 од 10. децембра 2018.
			Члан 1.
			Потврђује се Оквирни споразум између Владе Републике Србије и Владе Народне Републике Кине о обезбеђењу Републици Србији концесионалног зајма Народне Републике Кине, закључен у Пекингу, 18. септембра 2018. године, у оригиналу на српском и кинеском језику.
			Члан 2.
			Текст Оквирног споразума између Владе Републике Србије и Владе Народне Републике Кине о обезбеђењу Републици Србији концесионалног зајма Народне Републике Кине, у оригиналу на српском језику гласи:
			ОКВИРНИ СПОРАЗУМИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ НАРОДНЕ РЕПУБЛИКЕ КИНЕ О ОБЕЗБЕЂЕЊУ РЕПУБЛИЦИ СРБИЈИ КОНЦЕСИОНАЛНОГ ЗАЈМА НАРОДНЕ РЕПУБЛИКЕ КИНЕ
			Влада Републике Србије и Влада Народне Републике Кине, у циљу даљег развоја и јачања пријатељских односа и економске и техничке сарадње између две земље, постигли су следећи споразум:
			ЧЛАН 1
			Влада Народне Републике Кине сагласна је да обезбеди концесиoнални зајам (у даљем тексту: Зајам) чији укупан износ не премашује RMB 1.436.850.000 кинеских јуана (једна милијарда четири стотине тридесет шест милиона осам стотина педесет хиљада кинеских јуана) преко кинеске Export-Import банке (Зајмодавац), Влади Републике Србије коју представља Министарство финансија, који ће се користити за спровођење пројекта изградње обилазнице око Београда о ком су се ове две стране договориле. Субвенционисана камата Зајма биће плаћена кинеској Export-Import банци директно од стране кинеске владе. 
			ЧЛАН 2
			Главни услови Зајма су следећи:
			(1) Рок доспећа зајма је 20 година (укључујући период расположивости, период почека и период отплате, при чему период почека не прелази 5 година)
			(2) Годишња каматна стопа Зајма је 2,5%.
			ЧЛАН 3
			Пројекат финансиран горе поменутим Зајмом препознат је од стране две Владе и процењен и одобрен од стране Зајмодавца. Горе поменути зајам може бити поновно позајамљен на основу обостране процене и одобрења од стране Зајмодавца и институције за позајмљивање коју је одредила Влада Републике Србије.
			ЧЛАН 4
			Посебан споразум о зајму за обезбеђивање Зајма биће потписан од стране Зајмодавца и Зајмопримца у складу са одредбама овог споразума након што пројекат за који се користи Зајам буде размотрен и одобрен.
			Током периода спровођења овог споразума, уколико је потребно да се услови као што су износ, каматна стопа, период зајма или период почека, измене због посебних околности, а измењени услови не прелазе прописе наведене у оквирном споразуму, додатни споразум о зајму ће бити потписан од стране Зајмодавца и Зајмопримца; уколико услови прелазе прописе наведене у оквирном споразуму, додатни оквирни споразум ће бити потписан од стране две Владе.
			ЧЛАН 5
			Владе Кине и Србије ће редовно проверавати спровођење Зајма и водиће консултације о релевантним питањима у вези са процесом спровођења овог споразума.
			ЧЛАН 6
			Овај споразум ступа на снагу од датума његовог потписивања. Овај споразум ће важити три године, и аутоматски ће постати неважећи уколико Зајмодавац и Зајмопримац не потпишу Споразум о зајму за коришћење зајма у горе одређеном периоду.
			Сачињено у два примерка у Пекингу 18. септембра 2018. на српском и кинеском језику, свака страна ће задржати један оригинални примерак. Оба примерка су подједнако аутентична.
			
				
					
					
				
				
					
						
							За и у име
							Владе Републике Србије
							Синиша Мали, с.р.
						
						
							За и у име
							Владе Народне Републике Кине
							Ванг Сјао Тао, с.р. 
						
					
				
			
			Члан 3.
			Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

