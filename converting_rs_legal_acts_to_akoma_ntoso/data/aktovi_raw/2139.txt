


	
	Zakon

	


	
				
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразума о сарадњи у области ваздушног саобраћаја између Владе Републике Србије и Владе Црне Горе
				Проглашава се Закон о потврђивању Споразума о сарадњи у области ваздушног саобраћаја између Владе Републике Србије и Владе Црне Горе, који је донела Народна скупштина Републике Србије на седници Другог ванредног заседања у 2013. години, 30. јануара 2013. године.
				ПР број 20
				У Београду, 30. јануара 2013. године
				Председник Републике,
				Томислав Николић, с.р.
				ЗАКОН
				о потврђивању Споразума о сарадњи у области ваздушног саобраћаја између Владе Републике Србије и Владе Црне Горе
				"Службени гласник РС – Међународни 
				уговори", број 1 од 30. јануара 2013.
				
				Члан 1.
				Потврђује се Споразум о сарадњи у области ваздушног саобраћаја између Владе Републике Србије и Владе Црне Горе, сачињен 3. фебруара 2012. године, у Београду, у оригиналу на српском и црногорском језику.
				Члан 2. 
				Текст Споразума о сарадњи у области ваздушног саобраћаја између Владе Републике Србије и Владе Црне Горе у оригиналу на српском језику гласи: 
				СПОРАЗУМ О САРАДЊИ У ОБЛАСТИ ВАЗДУШНОГ САОБРАЋАЈА
				ИЗМЕЂУ
				ВЛАДЕ РЕПУБЛИКЕ СРБИЈЕ
				И
				ВЛАДЕ ЦРНЕ ГОРЕ
				Будући да су Република Србија и Црна Гора чланице међународних ваздухопловних организација: Међународне организације цивилног ваздухопловства – ICAO, Европске конференције цивилног ваздухопловства – ECAC, Европске организације за сигурност ваздушне пловидбе – EUROCONTROL и тиме преузеле обавезе и на пољу регионалне сарадње, унапређења и развоја цивилног ваздухопловства;
				Полазећи од тога да ће наведена сарадња бити заснована на поштовању националних закона и прописа, норми и принципа међународног права, узимајући у обзир своје међународне обавезе, нарочито обавезе преузете ратификацијом Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999. године) о успостављању Заједничког европског ваздухопловног подручја (ECAA споразум) и координацији цивилних ваздухопловних власти у вршењу регулаторних и надзорних функција;
				У жељи да унапреде сарадњу, стране ће једна другој пружати подршку у виду: информисања о одређеним питањима, изналажењу обостраних олакшица, формирању заједничких тела, комисија и радних група, развоја сарадње између ваздухопловних субјеката, укључујући обуку и стручно усавршавање ради реализације заједничких пројеката, 
				Влада Републике Србије и Влада Црне Горе (у даљем тексту „Стране”);
				Договориле су се о следећем:
				Члан 1.
				Стране ће преко надлежних министарстава, у циљу обострано корисне сарадње две државе у области ваздушног саобраћаја, безбедности и обезбеђивања у ваздухопловству, пружању услуга у ваздушној пловидби, као и размене прогресивних технологија и искустава у наведеним областима, обезбедити оквир за развој ваздушног саобраћаја, безбедно и обезбеђивано одвијање ваздушног саобраћаја као битан предуслов пуне интеграције у европске ваздухопловне структуре, спровођење европске регулативе о „отвореном небу” (Single European Sky – SES регулативе), спровођење иницијативе о функционалним блоковима ваздушних простора (Functional Airspace Block – FAB) и интензивну сарадњу свих ваздухопловних субјеката.
				Члан 2.
				Стране ће обезбедити услове да министарства надлежна за послове одбране и саобраћаја међусобно закључе одговарајуће акте којима ће се створити и обезбедити услови за реализацију концепта флексибилног коришћења припадајућих ваздушних простора (Flexible Use of Airspace – FUA концепт).
				Члан 3.
				Стране ће стварати услове за потписивање одговарајућих техничких споразума двеју ваздухопловних власти, чиме ће омогућити Директорату цивилног ваздухопловства Републике Србије (у даљем тексту: ДЦВ) и Агенцији за цивилно ваздухопловство Црне Горе (у даљем тексту: АЦВ) унапређење постојеће сарадње из домена својих надлежности.
				ДЦВ и АЦВ ће посебним уговорима детаљније регулисати међусобну сарадњу.
				Члан 4.
				Стране ће упутити ДЦВ и АЦВ да сачине процену потребе и могућности за формирање заједничког надзорног тела над пружаоцем услуга у ваздушној пловидби.
				Након извршене процене из става 1. овог члана, уколико се утврди оправданост формирања заједничког надзорног тела, ДЦВ и АЦВ ће потписати одговарајући споразум.
				Члан 5.
				Стране ће, подржавајући иницијативу за формирање будућег функционалног блока ваздушног простора, упутити ДЦВ, АЦВ и заједничког пружаоца услуга у ваздушној пловидби, на потписивање Меморандума о разумевању о иницијативи за формирање будућег FAB-а.
				Члан 6.
				Ваздухопловни субјекти из члана 5. овог споразума ће на основу Меморандума о разумевању о иницијативи за формирање будућег FAB-а, сачинити оптимално решење будућег FAB-а кроз сагледавање опција: формирања двочланог FAB-а, приступања других држава овој иницијативи или прикључење ове иницијативе постојећим.
				Надлежна министарства Страна ће, након сагледавања оптималног решења, предложити својим владама Споразум о FAB-у.
				Члан 7.
				Стране ће, узимајући у обзир чињеницу постојања заједничког пружаоца услуга у ваздушној пловидби, приступити закључивању уговора којим се обезбеђује континуитет пружања услуга у ваздушној пловидби од стране заједничког пружаоца услуга у ваздушној пловидби.
				Члан 8.
				Стране ће обезбедити услове за интензивнију сарадњу оператора аеродромских услуга и националних авио-превозника, што би допринело повећању обима услуга и броја превезених путника, а са циљем постизања најповољнијих услова путовања за држављане Србије и Црне Горе.
				Члан 9.
				Стране ће односе у области обављања редовног ваздушног саобраћаја регулисати на основу Меморандума о разумевању у складу са ECAA споразумом.
				Члан 10.
				Уколико једна од страна жели да открије поверљиву информацију која искључиво проистиче из сарадње у оквиру овог споразума неопходна је писана сагласност друге стране.
				Члан 11.
				Спорови који могу настати тумачењем или применом овог споразума решиће се преговорима и консултацијама између Страна.
				Члан 12.
				Ако једна од Страна сматра да је потребно изменити било коју одредбу овог споразума, она може да захтева консултације са другом Страном у вези са предложеним изменама. Консултације започињу у року од шездесет (60) дана од дана пријема писменог захтева, осим ако се надлежни органи за ваздушни саобраћај Страна не договоре о продужетку тог рока. Свака тако договорена измена ступа на снагу када Стране обавесте једна другу, разменом дипломатских нота, да су их потврдиле у складу са својим националним законодавством.
				Члан 13.
				Овај споразум ступа на снагу даном пријема последње ноте којом једна Страна обавештава другу да је спроведен поступак потврђивања Споразума у складу са њеним националним законодавством.
				Овај споразум важи док га не откаже једна од Страна дипломатским путем, достављањем писменог обавештења о томе другој Страни, у ком случају Споразум престаје да важи по истеку дванаест (12) месеци од дана пријема ноте о отказивању.
				Сачињено у Београду, дана 3. фебруара 2012. године, у два оригинална примерка на српском и црногорском језику, при чему су оба текста подједнако аутентична.
				
					
						
							
								ЗА ВЛАДУ
								РЕПУБЛИКЕ СРБИЈЕ
								Милутин Мркоњић, с.р.
							
							
								ЗА ВЛАДУ
								ЦРНЕ ГОРЕ
								Андрија Ломпар, с.р.
							
						
					
				
				Члан 3. 
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

