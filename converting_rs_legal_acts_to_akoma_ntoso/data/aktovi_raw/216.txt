
На основу члана 97. став 3. Закона о заштити природе („Службени гласник РС”, број 36/09), 				
Министар животне средине и просторног планирања, доноси

ПРАВИЛНИК
о условима под којима се фосили, минерали и кристали могу дати правном лицу на заштиту и чување
"Службени гласник РС", број 79 од 29. октобра 2010.



Члан 1.
Овим правилником прописују се ближи услови под којима се фосили, минерали и кристали (у даљем тексту: покретна заштићена природна документа) могу дати правном лицу на заштиту и чување.
Члан 2.
Поједини изрази употребљени у овом правилнику имају следеће значење:
1) покретна заштићена природна документа су појединачни предмети/примерци геолошких, палеонтолошких и биолошких докумената, који су проглашени заштићеним, а која се не могу заштитити на месту на коме су нађени; 
2) збирка је целина која се састоји од појединачних предмета/примерака покретних заштићених природних докумената, која се већ налази у поседу правног лица задуженог за заштиту и чување (образовне и научне установе, музеји и друге установе из области културе, организације за заштиту природе, институције које се баве истраживањима и сл.);
3) правно лице је Природњачки музеј, завичајни музеј, музеј у саставу факултета, или друго лице које поседује збирку.
Члан 3.
Покретна заштићена природна документа, у складу са Законом о заштити природе могу се уступити правном лицу на заштиту и чување, под условом да правно лице:
1) има одговарајући стручни кадар ради научне и стручне обраде материјала, идентификације, препарирања и конзервирања и архивирања података; 
2) има одговарајући технички опремљен простор (депо) који испуњава услове превентивне заштите за чување покретних заштићених природних докумената: превенција од пожара, влаге, крађе и неовлашћеног руковања;
3) има одговарајући прибор за препарирање и конзервирање материјала, лабораторијску опрему и одговарајући потрошни материјал у зависности од врсте покретних заштићених природних докумената;
4) има одговарајућу опрему за чување и излагање (витрине, полице, ормане и сл.) у зависности од врсте покретних заштићених природних докумената;
5) има програм поступања са покретним заштићеним природним документима у образовне, научне и културне сврхе;
6) има најмање једно лице за вођење обавезне основне документације збирки покретних заштићених природних докумената. 
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-161/2010-05 
У Београду, 7. октобра 2010. године
Министар,
др Оливер Дулић, с.р.
