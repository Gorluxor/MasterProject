





На основу члана 40. став 2. Закона о високом образовању
(„Службени гласник РС”, број 76/05) и члана 43. став 1. Закона о Влади („Службени
гласник РС”, бр. 55/05 и 71/05 – исправка),

Влада доноси



ОДЛУКУ

о оснивању Универзитета у Новом Пазару

”Службени гласник
РС”, број 94 од
27. октобра
2006.





1. Оснива се Универзитет
у Новом Пазару 

(у даљем тексту: Универзитет),
са седиштем у Новом Пазару, Улица Вука Караџића б.б.

2. Високошколске јединице
Универзитета су:

1) Филозофски факултет;


2) Правно-економски факултет;

3) Факултет техничких
наука. 

3. Универзитет интегрише
функције свих високошколских јединица у свом саставу и има својство правног лица,
а у правном промету према трећим лицима иступа у своје име и за свој рачун.

4. Универзитет је самостална
високошколска установа која обавља делатност високог образовања кроз академске студије
првог, другог и трећег степена, у оквиру образовно-научних поља, у складу са Законом
о високом образовању и статутом Универзитета.

5. Факултет је високошколска
јединица у саставу Универзитета без својства правног лица, која остварује академске
студијске програме и развија научноистраживачки и стручни рад у једној или више
области у складу са Законом о високом образовању и статутом Универзитета. 

6. На оснивање, организацију
и рад Универзитета примењују се прописи о јавним службама и Закон о високом образовању.

7. Средства за оснивање
и почетак рада Универзитета обезбеђују се у складу са законом.

8. Универзитет почиње
са радом 30. октобра 2006. године.

Универзитет ће остваривати
студијске програме почев од школске 2006/2007. године.

Студије се организују
и изводе на српском језику.

9. Студенти одељења:
Природно-математичког факултета (Одсек информатике) Универзитета у Приштини, са
привременим седиштем у Косовској Митровици, Правног факултета Универзитета у Приштини,
са привременим седиштем у Косовској Митровици и Економског факултета Универзитета
у Крагујевцу, која раде у Новом Пазару на основу Решења Владе 05 број
612-3427/2006-1 од 8. јуна 2006. године, могу наставити студије на факултетима на
чијим одељењима су започели студије или на Универзитету.

Међусобна права и обавезе
факултета из става 1. ове тачке и Универзитета биће регулисана посебним споразумом.


10. Орган управљања Универзитета
је Савет Универзитета.

До конституисања Савета
Универзитета у складу са Законом о високом образовању његове послове обављаће Привремени
савет Универзитета у следећем саставу:

1) проф. др Божидар Станић,
Електротехнички факултет у Београду;

2) проф. др Игор Миловановић,
Електронски факултет у Нишу;

3) проф. др Стеван Шогоров,
Правни факултет у Новом Саду;

4) проф. др Вук Милатовић,
Учитељски факултет у Београду;

5) проф. др Миладин Костић,
Правни факултет у Приштини, са привременим седиштем у Косовској Митровици.

11. Привремени савет
Универзитета: 

1) донеће статут Универзитета;

2) донеће годишњи програм
рада Универзитета; 

3) обављаће и друге послове
из надлежности Савета утврђене законом.

12. За вршиоца дужности
ректора Универзитета именује се проф. др Ћемал Долићанин.

13. Универзитет ће донети
опште акте у року од 60 дана од дана доношења статута Универзитета.

14. Савет Универзитета,
ректор Универзитета и стручни органи Универзитета именоваће се, у складу са Законом
о високом образовању, у року од шест месеци од дана ступања на снагу ове одлуке.

15. Ова одлука ступа
на снагу наредног дана од дана објављивања у „Службеном гласнику Републике Србије”.





05
број 612-9385/2006-2

У
Нишу, 26. октобра 2006. године

Влада


Председник,

Војислав
Коштуница, с.р. 



