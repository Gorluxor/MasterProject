


	
	Zakon


	
	На основу члана 15. став 1. Закона о заштити од јонизујућих зрачења и о нуклеарној сигурности („Службени гласник РС”, број 36/09), и тачке 8. став 5. подтачке 7) Одлуке о оснивању Агенције за заштиту од јонизујућих зрачења и нуклеарну сигурност Србије („Службени гласник РС”, број 76/09), 
	
	Управни одбор Агенције за заштиту од јонизујућих зрачења и нуклеарну сигурност Србије доноси 
	
	
	ПРАВИЛНИК
	о утврђивању Програма за правовремену најаву акцидента 
	
	"Службени 
	гласник РС", број 70 од 23. септембра 2011.
	
	Члан 1.
	Овим правилником утврђује се Програм за правовремену најаву акцидента, који је одштампан уз овај правилник и чини његов саставни део.
	Члан 2.
	Спровођењем Програма из члана 1. овог правилника успоставља се систем правовремене најаве акцидента који обезбеђује непрекидно мерење јачине амбијенталне еквивалентне дозе. 
	
	Члан 3.
	Овај правилник, по добијању сагласности Владе, објављује се у „Службеном гласнику Републике Србије” и ступа на снагу осмог дана од дана објављивања.
	
	Број 110-00-15/2011-01
	У Београду, 3. јуна 2011. године
	Председник
	Управног одбора,
	проф. др 
	Иштван Бикит, с.р.
	
	
	
	ПРОГРАМ ЗА ПРАВОВРЕМЕНУ НАЈАВУ АКЦИДЕНТА
	1. Увод
	Програмом за правовремену најаву акцидента (у даљем тексту: Програм) успоставља се систем правовремене најаве акцидента који обезбеђује непрекидно мерење јачине амбијенталног еквивалента дозе гама зрачења у ваздуху. Систем правовремене најаве акцидента се успоставља ради правовременог откривања акцидента који угрожава или може угрозити територију Републике Србије. 
	
	Програм за правовремену најаву акцидента дефинише места и начин мерења јaчине амбијенталног еквивалента дозе гама зрачења у ваздуху и начин извештавања о извршеним мерењима. 
	
	Надзор над системом правовремене најаве акцидента има Агенција за заштиту од јонизјућих зрачења и нуклеарну сигурност Србије (у даљем тексту: Агенција).
	2. Места и начин мерења
	Meрење јачине амбијенталног еквивалента дозе гама зрачења ради правовремене најаве акцидента врши се у следећим местима на територији Републике Србије: Београд, Кладово, Београд – Винча, Палић, Нови Сад, Златибор, Ниш, Врање и Косовска Митровица.
	Систем правовремене најаве радијационог акцидента може се по потреби проширити. 
	
	Jaчина амбијенталне дозе гама зрачења мери се свакодневно, непрекидно у току 24 h, на висини од 1 m изнад некултивисане травнате површине. 
	
	Уређаји који служе за мерења морају испуњавати прописане метролошке услове. 
	
	Систем правовремене најаве радијационог акцидента садржи следеће:
	1) инструменте за континуално мерење јачине амбијенталне еквивалентне дозе у опсегу од 50 nSv/h до 0.1 Sv/h, који морају бити способни за слање података у реалном времену и морају поседовати интерну меморију која може меморисати податке о мерењима у року од 5 дана;
	2) опрему за трансфер података од мерног места до центра за прикупљање података;
	3) централни рачунар за прикупљање података;
	4) систем за алармирање.
	Централни рачунар за прикупљање података се налази у Агенцији.
	3. Извештавање
	Резултати мерења јачине амбијенталног еквивалента дозе гама зрачења у ваздуху се бележе сваких 30 минута. Централни рачунар сваких 30 минута преузима податке са свих мерних станица и уноси их у базу података. Јединица којом се у систему правовремене најаве акцидента изражава јачина амбијенталног еквивалента дозе је nSv/h.
	Дневни извештај садржи измерене полусатне вредности јачине амбијенталног еквивалента дозе, минималну дневну вредност, максималну дневну вредност и просечну дневну вредност јачине амбијенталног еквивалента дозе. 
	
	Месечни извештај садржи измерене минималне и максималне дневне вредности и средњу дневну вредност, измерену минималну и максималну и средњу месечну вредност јачине амбијенталног еквивалента дозе гама зрачења у ваздуху.
	Годишњи извештај садржи координате и кратак опис локација на којима се врше мерења, основне карактеристике уређаја којима се врше мерења у оквиру система правовремене најаве акцидента, табеларни и графички приказ минималних и максималних измерених месечних вредности и средње месечне вредности јачине амбијенталног еквивалента дозе гама зрачења у ваздуху и коментар о резултатима мерења.
	Дневни и месечни извештаји се чувају у електронском облику, а годишњи извештај се чува у електронском и штампаном облику.
	У случају повећања вредности јачине амбијенталног еквивалента дозе изнад 50% од просечних средњих вредности за дату локацију, Агенција предузима мере за испитивање узрока повећања измерене вредности и одлучује о даљем поступку.

