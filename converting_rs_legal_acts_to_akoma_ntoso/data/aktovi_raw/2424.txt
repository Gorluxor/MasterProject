


	
	Zakon

	


	
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразума између Владе Републике Србије и Владе Чешке Републике о заштити ратних гробова и војних меморијала
				Проглашава се Закон о потврђивању Споразума између Владе Републике Србије и Владе Чешке Републике о заштити ратних гробова и војних меморијала, који је донела Народна скупштина Републике Србије, на Петој седници Првог редовног заседања у 2017. години, 29. маја 2017. године.
				ПР број 26
				У Београду, 29. маја 2017. године
				Председник Републике,
				Томислав Николић, с.р.
				ЗАКОН
				о потврђивању Споразума између Владе Републике Србије и Владе Чешке Републике о заштити ратних гробова и војних меморијала
				"Службени гласник РС - Међународни уговори", 
				број 4 од 30. маја 2017.
				Члан 1.
				Потврђује се Споразум између Владе Републике Србије и Владе Чешке Републике о заштити ратних гробова и војних меморијала, потписан 21. децембра 2016. године у Београду, у оригиналу на српском и чешком језику.
				Члан 2.
				Текст Споразума између Владе Републике Србије и Владе Чешке Републике о заштити ратних гробова и војних меморијала, у оригиналу на српском језику гласи:
				СПОРАЗУМИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ ЧЕШКЕ РЕПУБЛИКЕ О ЗАШТИТИ РАТНИХ ГРОБОВА И ВОЈНИХ МЕМОРИЈАЛА
				Влада Републике Србије и Влада Чешке Републике (у даљем тексту: „стране уговорнице”), 
				узимајући у обзир постојање ратних гробова и војних меморијала на територијама страна уговорница у којима су сахрањене српске и чешке жртве рата, желећи да очувају сећање на њих и обезбеде достојанствено место починка, полазећи од начела и норми међународног хуманитарног права, одредаба Женевских конвенција о заштити жртава ратних сукоба од 12. августа 1949. године, и протокола који их допуњавају,
				споразумеле су се о следећем:
				Члан 1.Значење појединих појмова
				За потребе овог спoразума наведени појмови значе:
				(1) „ратни гроб и војни меморијал” – појединачне и колективне гробнице у којима су покопани посмртни остаци жртве рата, укључујући и надгробне споменике, јавне споменике, спомен плоче и друге симболе пијетета или комеморативно место које сведочи о ратним жртвама и догађајима;
				(2) „српска жртва рата”:
				2.1. припадник оружаних снага Краљевине Србије који је умро током рата или услед последица рата и сахрањен је на територији Чешке Републике;
				2.2. држављанин Краљевине Југославије који је имао трајни боравак на територији Републике Србије, а који је био припадник оружаних снага Краљевине Југославије, односно Народно-ослободилачке војске и партизанских одреда Југославије, укључујући и добровољце, а који је умро током рата или услед последица рата и који је сахрањен на територији Чешке Републике;
				2.3. припадник оружаних снага држава савезница са којима су се налазиле Краљевина Србија, односно Краљевина Југославија у Првом светском рату, односно Другом светском рату, а који су имали трајни боравак на територији Републике Србије, а који је умро током рата или услед последица рата и сахрањен је на територији Чешке Републике;
				2.4. припадник оружаних снага Аустро-Угарске монархије, пореклом из Републике Србије, или са трајним боравком на територији Републике Србије, а који је умро током рата или услед последица рата и сахрањен је на територији Чешке Републике; 
				2.5. држављанин држава наведених у тач. 2.1, 2.2, 2.3, и 2.4. који је имао трајни боравак на територији Републике Србије и чија је смрт последица учешћа у рату или је преминуо у заробљеништву током Првог светског рата, односно Другог светског рата, на територији Чешке Републике.
				(3) „чешка жртва рата”:
				држављанин Аустро-Угарске монархије или Чехословачке са местом боравка на територији Чешке Републике, чија је смрт последица учешћа у рату или је умро у заробљеништву, а који је сахрањен на територији Републике Србије;
				(4) „уређење ратног гроба и војног меморијала” – обележавање простора ратног гроба и војног меморијала на видљив начин, постављање комеморативног симбола и споменика или другог комеморативног обележја, укључујући постојећи и новопронађени;
				(5) „одржавање ратног гроба и војног меморијала” – заштита, одржавање, реконструкција, обнова и очување ратног гроба и војног меморијала, комеморативног симбола и споменика или другог комеморативног обележја, у достојанственом стању.
				Члан 2.Начини сарадње
				(1) Стране уговорнице ће идентификовати, евидентирати и обезбедити уређење и одржавање ратног гроба и војног меморијала и односиће се према њима са пијететом. Приликом уређења и редовног одржавања ратног гроба и војног меморијала, стране уговорнице ће поступати у складу са међународним стандардима, националним правним прописима и поштовати националне, верске и друге обичаје.
				(2) Стране уговорнице ће размењивати:
				2.1. податке о местима где се налази ратни гроб и војни меморијал и обавештаваће се о новопронађеним ратним гробовима и војним меморијалима;
				2.2. пописе српских и чешких жртава рата;
				2.3. податке о стању српских и чешких ратних гробова и војних меморијала, као и о мерама предузетим за њихову обнову.
				(3) Стране уговорнице ће омогућити једна другој приступ ратним гробовима и војним меморијалима, у циљу њиховог уређења и одржавања, у складу са својим националним правним прописима.
				(4) Стране уговорнице ће омогућити држављанима друге стране уговорнице, члановима дипломатског кора и органима страна уговорница, као и регистрованим удружењима грађана приступ ратним гробовима и војним меморијалима у циљу одавања почасти српским и чешким жртвама рата, у складу са својим националним правним прописима. 
				(5) Стране уговорнице могу привремено увести возила, уређаје и опрему на територију друге стране уговорнице, у циљу извођења радова везаних за уређивање и одржавање ратних гробова и војних меморијала, у складу са овим споразумом и својим националним правним прописимa.
				Члан 3.Коришћење непокретности
				(1) Стране уговорнице ће, на принципу узајамности, обезбедити бесплатно коришћење непокретности на којој се налази ратни гроб и војни меморијал. Ово право трајаће до тренутка док непокретност испуњава ту намену.
				(2) Уколико се у јавном интересу једне стране уговорнице непокретност из става 1. овог члана употреби за другу намену, што би проузроковало преуређење или дислокацију ратног гроба или војног меморијала, надлежна страна уговорница обезбедиће другу одговарајућу непокретност и сносиће неопходне трошкове. Избор друге непокретности обавиће се уз сагласност друге стране уговорнице.
				(3) Стране уговорнице су сагласне да у непосредној околини ратног гроба и војног меморијала неће бити омогућена изградња, или постојање објеката који нарушавају достојанство ратног гроба и војног меморијала.
				Члан 4.Ексхумација, превоз и поновно сахрањивање
				(1) Ексхумација посмртних остатака жртава рата и њихов превоз у циљу поновног сахрањивања обавиће се на захтев једне стране уговорнице и уз сагласност друге стране уговорнице.
				(2) Ексхумација, превоз и поновно сахрањивање из става 1. овог члана, обавиће споразумно надлежни органи страна уговорница. Представници друге стране уговорнице могу присуствовати ексхумацији и поновном сахрањивању.
				(3) Стране уговорнице ће водити евиденцију о сваком поновном сахрањивању, укључујући и податке о претходном и новом месту ратног гроба и војног меморијала, као и о личним подацима сахрањених српских и чешких жртава рата.
				Члан 5.Трошкови
				(1) Свака страна уговорница сноси трошкове уређења и одржавања ратног гроба и војног меморијала који се налази на њеној територији.
				(2) Стране уговорнице могу, на свој терет, извршити радове у вези са уређењем и одржавањем ратног гроба и војног меморијала који се налази на територији друге стране уговорнице, уз сагласност те стране уговорнице.
				(3) Трошкове ексхумације, превоза и поновног сахрањивања сноси страна уговорница која поднесе захтев из члана 4. став 1. овог споразума.
				(4) Надлежни органи страна уговорница се могу, у појединачном случају, договорити о другачијем начину надокнаде трошкова.
				Члан 6.Царински поступак
				Уколико национални правни прописи страна уговорница не одређују другачије:
				(1) Роба која се увози, са територије друге стране уговорнице, ради извршења овог споразума, ставља се у царински поступак привременог увоза, с тим да се увезена роба мора поново извести у року који одреди царински орган или се мора одобрити нови царински поступак. 
				(2) Роба увезена ради извођења радова у циљу уређења и одржавања ратног гроба и војног меморијала биће ослобођена плаћања царина и припадајућих такси, уколико се царинском органу уз царинску декларацију поднесе потврда надлежног органа да се роба која се увози користи у сврху испуњавања овог споразума. 
				Члан 7.Надлежни органи
				(1) Органи надлежни за извршавање овог споразума су:
				у Републици Србији – Министарство за рад, запошљавање, борачка и социјална питања, 
				у Чешкој Републици – Министарство одбране. 
				(2) Органи надлежни за извршавање овог споразума могу закључивати протоколе и друга документа неопходна за спровођење овог споразума.
				Члан 8.Комисија
				(1) Ради координације активности у вези са реализацијом овог споразума, као и ради разматрања питања која захтевају заједничко решавање, стране уговорнице оснивају заједничку комисију.
				(2) Стране уговорнице се писаним путем обавештавају о представницима које су именовале у састав заједничке комисије.
				(3) Пословник о раду заједничке комисије усваја се на њеном првом заседању.
				Члан 9.Решавање спорова
				(1) Спорна питања у вези с тумачењем и применом овог споразума решава заједничка комисија. 
				(2) Спорна питања која не могу бити решена у оквиру заједничке комисије, решавају се кроз консултације и преговоре између страна уговорница.
				Члан 10.Завршне одредбе
				(1) Овај споразум се закључује на неодређено време.
				(2) Овај споразум ступа на снагу првог дана трећег месеца по истеку месеца у коме је примљена последња нота страна уговорница о испуњавању услова утврђених националним правним прописима страна уговорница.
				(3) Свака страна уговорница може отказати овај споразум, упутивши дипломатским путем писано обавештење другој страни уговорници. Овај споразум престаје да важи након истека деведесет дана од датума када друга страна уговорница прими такво обавештење.
				У потврду овога, доле потписани, прописно овлашћени, потписали су овај споразум.
				Сачињено у Београду, дана 21. децембрa 2016. године у два примерка, сваки на српском језику и чешком језику, при чему оба имају подједнаку важност.
				
					
						
							
								За Владу
								Републике Србије
								Александар Вулин, с.р.
							
							
								За Владу
								Чешке Републике
								Ивана Хлавсова, с.р.
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

