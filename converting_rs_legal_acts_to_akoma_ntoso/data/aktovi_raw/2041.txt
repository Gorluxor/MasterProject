


	
	Zakon


	
				На основу члана 57. став 5. Закона о полицији („Службени гласник РС”, број 6/16), 
				Министар унутрашњих послова доноси
				ПРАВИЛНИК
				о начину спровођења и методологији примене полиграфског испитивања
				"Службени гласник РС", број 36 од 13. априла 
				2017.
				
				I. УВОДНЕ ОДРЕДБЕ
				Члан 1.
				Овим правилником прописује се начин спровођења полиграфског испитивања, као и основна методолошка правила примене полиграфског испитивања.
				Члан 2.
				Полиграфско испитивање спроводи полиграфски испитивач за потребе Министарства унутрашњих послова, правосудних и других државних органа уз коришћење полиграфског уређаја – уређаја за регистровање физиолошких реакција лица које се испитује у складу са стручном методологијом.
				II. НАЧИН СПРОВОЂЕЊА ПОЛИГРАФСКОГ ИСПИТИВАЊА
				Члан 3.
				Полиграфско испитивање се спроводи на основу писаног захтева за полиграфско испитивање који доставља овлашћени полицијски службеник, односно други државни службеник.
				Члан 4.
				Полиграфски испитивач је дужан да се пре почетка испитивања упозна са свим расположивим сазнањима која се тичу кривичног дела или догађаја који је предмет полиграфског испитивања.
				Члан 5.
				Полиграфски испитивач је дужан да пре почетка испитивања упозна испитаника да је полиграфско испитивање добровољно и да у складу са тим треба да да писану сагласност.
				Садржина изјаве из става 1. овог члана дата је у Прилогу 1. који је одштампан уз овај правилник и чини његов саставни део. 
				Полиграфски испитивач је дужан да испитаника испита о постојању евентуалних разлога утврђених законом због којих се испитивање не би могло спровести, као и да испитаника упозна са процедуром полиграфског испитивања и радом уређаја.
				III. МЕТОДОЛОГИЈА ПРИМЕНЕ ПОЛИГРАФСКОГ ИСПИТИВАЊА
				Члан 6.
				Полиграфско испитивање се обавља у полиграфској лабораторији која задовољава методолошке и безбедносне услове.
				Испитивање се изузетно може обављати и ван лабораторије, у просторији која има услове најприближније лабораторијским.
				Члан 7.
				Полиграфско испитивање почиње задавањем „стимулативног теста” у циљу демонстрирања рада полиграфског уређаја испитанику, након чега следе релевантни полиграфски тестови.
				Члан 8.
				По завршеном полиграфском испитивању, полиграфски испитивач је дужан да у најкраћем року достави писани извештај подносиоцу захтева за полиграфско испитивање.
				Полиграфски записи – полиграми се чувају у електронској форми у лабораторији за полиграфска испитивања и доступни су само полиграфским испитивачима Министарства унутрашњих послова.
				IV. ЗАВРШНА ОДРЕДБА
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
				01 број 2653/17-3
				У Београду, 12. априла 2017. године
				Министар унутрашњих послова,
				др Небојша Стефановић, с.р.
				Прилози
				Прилог 1.
				РЕПУБЛИКА СРБИЈА
				МИНИСТАРСТВО УНУТРАШЊИХ ПОСЛОВА
				ДИРЕКЦИЈА ПОЛИЦИЈЕ
				ИЗЈАВА 
				Дана___________20___године у просторијама ____________ полиграфски испитивач ми је предочио потребу да будем испитиван (а) на полиграфском инструменту.
				Објашњена ми је сврха и начин испитивања, као и да не постоји могућност било каквог штетног утицаја на моје здравље. Пошто не постоје физичке и психичке сметње у смислу члана 57. Закона о полицији, добровољно пристајем да будем испитиван (а) на полиграфском инструменту.
				Изјаву дао/ла:
				____________________________
				____________________________
				(име и презиме)
	

