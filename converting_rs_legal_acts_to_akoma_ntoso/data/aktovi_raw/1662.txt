


	
	Zakon


	
	На основу члана 147. став 4. Закона о социјалној заштити („Службени гласник РС”, број 24/11), 
	
	Министар рада и социјалне политике доноси
	
	ПРАВИЛНИК 
	
	о минимуму процеса рада за време штрајка у установама социјалне заштите чији је оснивач Република Србија 
	
	
	"Службени гласник РС", број 2 од 13. јануара 
	2012.
	
	Садржина Правилника 
	Члан 1.
	Овим правилником утврђује се минимум процеса рада за време штрајка у установама социјалне заштите чији је оснивач Република Србија (у даљем тексту: установа). 
	
	Минимум процеса рада 
	Члан 2. 
	За време штрајка установа је дужна да, зависно од врсте услуге коју пружа, обезбеди минимум процеса рада који обухвата: 
	
	1) пружање услуга неодложне интервенције, односно услуга у вези са неодложним интервенцијама;
	2) збрињавање корисника, и то: 
	(1) пријем корисника са степеном приоритета „ургентан”, по упуту надлежног центра за социјални рад,
	(2) пријем корисника који захтевају ургентно збрињавање без упута надлежног центра за социјални рад, у складу са законом којим је уређена социјална заштита;
	3) надзор и негу корисника;
	4) исхрану корисника; 
	5) неодложне потребе корисника, и то: 
	(1) здравствену заштиту која не трпи одлагање, односно обезбеђивање здравствене заштите корисника, што укључује обезбеђивање превоза корисника до најближе одговарајуће здравствене установе;
	(2) предузимање хигијенско-епидемиолошких мера за случај опасности избијања, односно за време трајања епидемије заразне болести, у складу са прописима којима се уређује здравствена заштита;
	6) редовну исплату новчаних примања корисника;
	7) задовољавање других неодложних потреба корисника. 
	Минимум процеса рада из става 1. овог члана установа је дужна да обезбеди са оним бројем запослених који се у установи радно ангажује за време викенда, односно државног празника.
	Трајање минимума процеса рада 
	Члан 3.
	Установа је дужна да минимум процеса рада из члана 2. овог правилника обезбеди у току утврђеног радног времена установе.
	Начин обезбеђивања минимума процеса рада и извршиоци 
	Члан 4.
	Начин обезбеђивања минимума процеса рада утврђује се општим актом установе, у складу са законом. 
	
	Запослене на радним местима чији се послови морају обављати за време штрајка, одређује директор установе, на начин прописан законом којим се уређује штрајк. 
	
	Радна обавеза 
	Члан 5.
	Обавеза утврђена у складу са чланом 4. став 2. овог правилника представља радну обавезу чије непоштовање повлачи последице утврђене прописима о раду, штрајку и социјалној заштити. 
	
	Обавештавање министарства 
	Члан 6. 
	О начину организовања минимума процеса рада и мерама предузетим за време трајања штрајка, установа обавештава министарство надлежно за социјалну заштиту.
	Завршна одредба 
	Члан 7.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	
	Број 110-00-1094/2011-09
	У Београду, 28. децембра 2011. године
	Министар,
	
	Расим Љајић, с.р.

