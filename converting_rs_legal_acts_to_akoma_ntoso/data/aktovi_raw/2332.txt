


	
	Zakon

	


	
			На основу члана 24. став (4), члана 25. став (9), члана 32. став (3), члана 36. став (5) и члана 37. став (7) Закона о странцима („Службени гласник РСˮ, број 24/18), 
			Министар спољних послова доноси
			ПРАВИЛНИК
			о визама
			"Службени гласник РС", број 74 од 5. октобра 2018.
			Члан 1.
			Oвим правилником прописује се изглед обрасца за уношење визе и начин уноса визе у образац, изглед обрасца за подношење захтева за визу, као и штамбиља којим се потврђује пријем захтева, изглед и начин уношења налепнице визе у страну путну исправу, изглед обрасца о одбијању захтева за визу и изглед обрасца о укидању или поништавању визе, као и начин поништавања и укидања визе.
			Члан 2. 
			Изглед обрасца за уношење визе (Образац број 3) одштампан је на папиру беле боје, формата А4, димензија 210 х 297 mm, дат је у прилогу овог правилника и чини његов саставни део.
			У образац за уношење визе из става 1. овог члана лепи се налепница визе, тако што се отискује на означеном простору у обрасцу. Налепница визе оверава се печатом дипломатско-конзуларног представништва и потписује од стране овлашћеног лица, тако да печат и потпис обухвате део визе и странице обрасца за уношење визе.
			Члан 3. 
			Изглед обрасца за подношење захтева за издавање визе (Образац број 1) одштампан је на папиру беле боје, формата А4, димензија 210 х 297 mm, дат је у прилогу овог правилника и чини његов саставни део.
			Образац за подношење захтева за издавање визе штампа се на српском језику ћириличким писмом, као и на енглеском или другом страном језику који је у службеној употреби у држави пријема. 
			Члан 4.
			Изглед штамбиља којим се потврђује пријем захтева за визу правоугаоног је облика 60 х 30 mm (Образац број 4) дат је у прилогу овог правилника и чини његов саставни део.
			Члан 5.
			Налепница визе израђена је на самолепљивом заштићеном папиру димензија 105 х 74 mm, који садржи видљива и невидљива влакна која флуоресцирају под ултравиолетним светлом, на  којој доминирају светлоплави  и тамноплави тонови,  са уграђеним заштитним елементима (микротекст, дубока штампа, сигурносни дифракциони оптичко варијабилни елемент јединствене оригинације са приказом малог грба Републике Србије, ознаке исписане оптички варијабилном бојом, као и визуелно невидљивом бојом која флуоресцира под ултравиолетним светлом).
			Изглед налепнице визе из става 1. овог члана (Образац број 2) дат је у прилогу овог правилника и чини његов саставни део.
			Члан 6.
			Налепница визе лепи се на прву слободну страницу стране путне исправе и то на место на коме је претходно отиснут штамбиљ којим је потврђен пријем захтева за визу, тако да налепница визе покрије отиснути штамбиљ, а текст на обрасцу визе буде окренут према спољној ивици странице путне исправе.
			На налепницу визе из става 1. овог члана, у доњем десном углу утискује се печат дипломатско-конзуларног представништва и потписује од стране овлашћеног лица, тако да печат и потпис обухвате део визе и страницу путне исправе.
			Члан 7.
			Изглед обрасца о одбијању захтева за визу (Образац број 5) дат је у прилогу овог правилника и чини његов саставни део.
			Изглед обрасца о укидању или поништавању визе (Образац број 6) дат је у прилогу овог правилника и чини његов саставни део.
			У  случају поништавања или укидања визе, на налепницу визе отискује се штамбиљ „ПОНИШТЕНО – ANNULLEDˮ или „УКИНУТО – ABOLISHEDˮ, а преко оптички променљивог елемента на налепници визе повлачи се црта. 
			Члан 8.
			Странцу коме је одбијен захтев за издавање визе у дипломатско-конзуларном представништву Републике Србије, овлашћено лице дипломатско-конзуларног представништва уручује одлуку о одбијању захтева за издавање визе у којој се заокруживањем наводи један или више разлога за одбијање захтева за издавање визе. 
			Странцу коме се укида или поништава виза у дипломатско-конзуларном представништву Републике Србије, овлашћено лице дипломатско-конзуларног представништва уручује одлуку о укидању или поништавању визе у којој се заокруживањем наводи један или више разлога за укидање или поништавање визе.
			Члан 9.
			Ступањем на снагу овог правилника престаје да важи Правилник о визама  („Службени гласник РСˮ, број 27/10).
			Члан 10.  
			Oвај правилник ступа на снагу наредног дана од дана објављивања у „Службеном гласнику Републике Србијеˮ.
			Број 42-615-КС1162/2018-5
			У Београду, 3. октобра 2018. године
			Mинистар,
			Ивица Дачић, с.р.
			
			Прилози
			 Образац бр. 3 - Образац за уношење визе
			 Образац бр. 1 - Захтев за издавање визе
			 Образац бр. 4 - Захтев за визу РС
			 Образац бр. 2 - Виза
			 Образац бр. 5 - Одлука о одбијању захтева за 
			издавање визе
			 Образац бр. 6 - Одлука о укидању или 
			поништавању визе
	

