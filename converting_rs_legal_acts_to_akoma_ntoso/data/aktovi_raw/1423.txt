


	
	Zakon


	
	На основу члана 58. став 1. Закона о приватном обезбеђењу („Службени гласник РС”, број 104/13), 
	
	Министар унутрашњих послова доноси
	
	ПРАВИЛНИК
	o боји и саставним деловима униформе службеника обезбеђења
	"Службени гласник РС", број 
	4 од 16. јануара 2015.
	
	Члан 1.
	Овим правилником прописују се боја и саставни делови униформе коју носе службеници обезбеђења при вршењу послова приватног обезбеђења.
	Члан 2.
	Униформу коју носе службеници обезбеђења из члана 1. овог правилника чини одећа и обућа утврђена овим правилником.
	Униформа службеника обезбеђења може бити редовна и теренска.
	Члан 3.
	Делови редовне униформе службеника обезбеђења јесу:
	1) мајица са крагном, са кратким или дугим рукавима; 
	2) кошуља са кратким или дугим рукавима; 
	3) кравата; 
	4) џемпер; 
	5) јакна; 
	6) панталоне; 
	7) каиш; 
	8) чарапе; 
	9) плитке ципеле;
	10) полудубоке ципеле; 
	11) рукавице; 
	12) ветровка; 
	13) кишни мантил;
	14) сукње – за службенике обезбеђења женског пола.
	Члан 4.
	Делови теренске униформе службеника обезбеђења јесу:
	1) качкет или капа; 
	2) поткапа; 
	3) кошуља са дугим или кратким рукавима;
	4) мајица са крагном са кратким рукавима;
	5) јакна; 
	6) прслук; 
	7) панталоне; 
	8) комбинезон; 
	9) чизме. 
	Члан 5.
	Спољни, односно јасно видљиви део униформе службеника обезбеђења мора да садржи јасно уочљив лого и натпис „Oбезбеђење”, а додатно и реч „security”. 
	
	Када службеник обезбеђења преко униформе или дела униформе носи заштитну опрему (балистички прслук, заштитне комбинезоне и др.) којом заклања лого и натписе ,,Обезбеђење” и ,,security”, исти морају бити истакнуту на тој опреми. 
	
	Члан 6.
	Боју и изглед редовне и теренске униформе службеника обезбеђења и изглед и садржину логоа слободно бира и, сагласно закону и овом правилнику, својим актом ближе утврђује правно лице и предузетник за приватно обезбеђење.
	При избору боје и изгледа униформе и избору садржине и изгледа логоа правно лице и предузетник за приватно обезбеђење дужни су да воде рачуна да се боја и изглед униформи, односно логоа морају разликовати од униформи, односно обележја припадника Министарства унутрашњих послова, Војске Србије, царине и других државних органа који носе униформу и примењују овлашћења, као и да се на униформи не налазе обележја, односно натписи који нису у склaду са овим правилником, а нарочито реч: полиција, жандармерија, милиција, војска или било која друга реч, на српском или другом језику, која може да наведе друге особе на закључак да се ради о припаднику државног органа.
	Члан 7.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	01 број 01-12951/14-3
	У Београду, 13. јануара 2015. године
	Министар,
	др Небојша Стефановић, с.р.

