


	
	Zakon


	
			Ha основу члана 38. Закона о трансфузијској медицини („Службени гласник PC”, бр. 40/17 и 113/17 – др. закон), 
			Влада доноси
			УРЕДБУ
			o методологији за одређивање трошкова обраде крви и компонената крви
			"Службени гласник РС", број 60 од 3. августа 2018.
			Члан 1.
			Овом уредбом прописује се методологија за одређивање трошкова обраде крви и компонената крви у ширем смислу.
			Под трошковима обраде крви и компонената крви у ширем смислу подразумевају се трошкови припреме крви и компонената крви, уклањање медицинског отпада, као и трошкови успостављања система квалитета.
			Члан 2.
			Трошкови обраде крви и компонената крви у ширем смислу обухватају трошкове промоције, планирања, прикупљања и тестирања, обраде, чувања и дистрибуције крви и компонената крви, као и трошкове уклањања медицинског отпада и трошкове контроле квалитета.
			Члан 3.
			Трошкове промоције из члана 2. ове уредбе чине трошкови мотивације и то зарада запослених, трошкови штампања упитника, трошкови штампања информатора за добровољне даваоце крви (у даљем тексту: ДДК), трошкови за књижицу за ДДК, трошкови за гориво и хигијенско одржавање возила, трошкови за телефонске и интернет рачуне, као и трошкове за слање CMC порука).
			Трошкове промоције из члана 2. ове уредбе за добијање компонената крви аферезним поступком (у даљем тексту: донорски аферезни поступци), трошкови зарада запослених, трошкови штампања упитника, трошкови штампања информатора за ДДК, трошкови вођења регистара ДДК за донорске аферезне поступке, трошкови за телефонске и интернет рачуне, као и трошкови за слање CMC порука.
			Члан 4.
			Трошкове планирања потреба крви и компонената крви из члана 2. ове уредбе чине зарада запослених на прикупљању података о потребама крви и компонената крви на основу којих се припрема план рада и план акција за наступајућу годину.
			Зарадe запослених који раде на прикупљању података за припрему плана рада за аферезне поступке посебно се обрачунавају.
			Члан 5.
			Трошкове прикупљања крви из члана 2. ове уредбе чине трошкови зарада запослених у стандардном тиму за прикупљање, трошкови материјала (кесе за крв, потрошни материјал, епрувете за једнократну употребу, етикете са баркодом, рукавице за једнократну употребу, кивете за одређивање хемоглобина, подлога и реагенси за прелиминарно одређивање крвних група, захвални оброк), трошкови изласка на терен (гориво и хигијенско одржавање возила и опреме).
			Трошкове аферезног поступка прикупљања компонента крви чине трошкови зарада запослених, преглед, процена подобности давалаца, препознавање и збрињавање нежељених реакција, узимање компоненте крви, захвални оброк, трошкови потрошног материјала (епрувете за једнократну употребу и рукавице за једнократну употребу), трошкови хигијенског одржавања опреме (апарат за аферезно прикупљање компонената крви) и трошкови сетова за прикупљање компонената крви.
			Члан 6.
			Трошкове тестирања крви или компонената крви из члана 2. ове уредбе чине трошкови одређивања крвно групне припадности АБО систему, Rh D крвне групе, Kell крвне групе и скрининг клинички значајних антитела, тестирање крвљу преносивих болести, и то: ХИВ1/2 (Анти ХИВ 1/2), хепатитис Б (HbsAg), хепатитис Ц (Анти HCV), сифилис (трошкови зарада запослених, трошкови реагенаса за аутоматско одређивање крвних група и клинички значајних антитела, трошкови реагенаса за аутоматско тестирање крвљу преносивих болести ТТБ, трошкови реагенаса за потврдно тестирање крвљу преносивих болести ТТБ, трошкови потрошног материјала (микрокивете за архивирање узорака) и трошкови хигијенског одржавања опреме (апарати за аутоматско одређивање крвних група, апарати за аутоматско тестирање крвљу преносивих болести ТТБ, апарат за потврдно тестирање, апарати за архивирање узорака, центрифуге за узорке, фрижидери за краткотрајно чување узорака и реагенаса, замрзивачи за архивирање узорака).
			Трошкове тестирања крви техником умножавања нуклеинске киселине тестиране крви и компонента крви чине трошкови тестирања трансфузијом преносивих болести, трошкови зарада запослених, трошкови реагенаса за тестирање сваког појединачног узорка, трошкови хигијенског одржавања апарата, трошкови потрошног материјала, трошкови материјала и хладног простора за архивирање узорака, као трошкови транспорта узорка (једнократна епрувета, паковање и транспорт узорка).
			Трошкове тестирања крви и компонената крви из става 1. овог члана чине и трошкови сезонског тестирања болести које се могу пренети трансфузијом, a раде се на захтев епидемиолошке службе и обухватају трошкове зарада запослених, трошкове реагенаса и трошкове потрошног материјала за хигијенско одржавање опреме.
			Трошкове тестирања компонената крви, поред трошкова тестирања крви из става 1. овог члана чине и трошкови тестова контроле крвне слике и основних тестова за хемостазу (трошкови зарада запослених, трошкови реагенаса, трошкови хигијенског одржавања опреме и трошкови потрошног материјала).
			Члан 7.
			Трошкове обраде крви чине трошкови зарада запослених, потрошног материјала и трошкови хигијенског одржавања опреме (аутоматски сепаратори компонената крви, центрифуге, фрижидери, замрзивачи, апарати за стерилну конекцију, инкубатори, мешалице, силери, ваге, компјутери и штампачи).
			Трошкове додатне обраде компонената крви чине:
			1) трошкови филтрирања компонената крви (трошкови зарада запослених, трошкови потрошног материјала, трошкови стерилне конекције, трошкови филтера и трошкови хигијенског одржавања опреме);
			2) трошкови дељења јединица компонената крви (трошкови зарада запослених, трошкови трансфер кеса, трошкови стерилне конекције, трошкови потрошног материјала и трошкови хигијенског одржавања опреме);
			3) трошкови вирусне инактивације компонената крви (трошкови зарада запослених, трошкови потрошног материјала и трошкови хигијенског одржавања опреме);
			4) трошкови замрзавања компонената крви (трошкови зарада запослених, трошкови криопротектора, трошкови трансфер кеса, трошкови кеса за чување компоненте крви, трошкови потрошног материјала, трошкови течног азота и трошкови хигијенског одржавања опреме);
			5) трошкови зрачења компонената крви (трошкови зарада запослених, трошкови потрошног материјала, трошкови хигијенског одржавања опреме и трошкови периодичних заштитних прегледа запослених);
			6) трошкови обраде компонената крви за интраутерину трансфузију (трошкови зарада запослених, трошкови филтера за делеукоцитирање компоненте крви, трошкови система за ресуспендовање компоненте крви и трошкови хигијенског одржавања опреме).
			Члан 8.
			Трошкове чувања и дистрибуције крви и компонената крви из члана 2. ове уредбе чине трошкови зарада запослених, трошкови потрошног материјала, трошкови транспорта (гориво и хигијенско одржавање возила) и трошкови хигијенског одржавања опреме за чување (фрижидери).
			Члан 9.
			Трошкове уклањања медицинског отпада из члана 2. ове уредбе чине трошкови зарада запослених, трошкови потрошног материјала, трошкови хигијенског одржавања апарата за минимизацију и инактивацију медицинског отпада (превођење медицинског отпада у комунални) и трошкови транспорта на депонију комуналног отпада.
			Члан 10.
			Трошкове успостављања контроле квалитета из члана 2. ове уредбе чине трошкови за обезбеђење квалитета и трошкови праћења квалитета извођења лабораторијских испитивања и квалитета крви и компонената крви.
			Трошкове обезбеђења квалитета из става 1. овог члана чине трошкови зарада запослених, трошкови обуке запослених за систем квалитета, трошкови потрошног материјала за израду документације система квалитета, трошкови екстерних провера система квалитета, трошкови сертификације система управљања квалитетом.
			Трошкове праћења квалитета компонената крви из става 1. овог члана чине трошкови зарада запослених, потрошни материјал за испитивање стерилности компонената крви (подлоге, шприцеви, рукавице), трошкови реагенаса за испитивање приноса ћелијских елемената крви у компонентама крви, трошкови хигијенског одржавања опреме (бројача ћелија), Ph вредности компоненте крви, трошкови иностраних реагенаса контроле квалитета (сетови реагенаса за контролу квалитета) за лабораторијска испитивања.
			Члан 11.
			Стандард узимања крви од добровољног даваоца крви je узимање 450 ml са антикоагулантним раствором.
			Члан 12.
			Однос трошкова обраде између целе крви и појединих компонената крви дат je у следећој табели на основу Националних стандарда:
			Цела крв	1,00
			Еритроцити	1,00
			Еритроцити у адитивној солуцији	1,20
			Тромбоцити концентрат	0,53
			Свежа замрзнута плазма	0,63
			Криопреципитат	0,37
			Плазма без криопреципитата	0,20
			Аутолога крв (пре оперативно прикупљање)	0,20
			Члан 13.
			Трошкови обраде крви и компонената крви у ширем смислу обрачунавају се на годишњем нивоу и то до 31. јула текуће године за наредну годину.
			Члан 14.
			Ова уредба ступа на снагу осмог дана од дана објављивања у „Службеном гласнику Републике Србије”, a примењује се од 1. јануара 2019. године.
			05 број 110-7324/2018
			У Београду, 2. августа 2018. године
			Влада
			Председник,
			Ана Брнабић, с.р.
	

