


	
	Zakon

	


	
			На основу члана 112. став 1. тачка 2. Устава Републике Србије, доносим
			УКАЗ
			о проглашењу Закона о потврђивању Меморандума о разумевању између Владе Републике Србије и Владе Аустралије о запошљавању чланова породице дипломатског и конзуларног особља
			Проглашава се Закон о потврђивању Меморандума о разумевању између Владе Републике Србије и Владе Аустралије о запошљавању чланова породице дипломатског и конзуларног особља, који је донела Народна скупштина Републике Србије, на седници Осмог ванредног заседања у Једанаестом сазиву, 28. јуна 2018. године.
			ПР број 102
			У Београду, 29. јуна 2018. године
			Председник Републике,
			Александар Вучић, с.р.
			ЗАКОН
			о потврђивању Меморандума о разумевању између Владе Републике Србије и Владе Аустралије о запошљавању чланова породице дипломатског и конзуларног особља
			"Службени гласник РС - Међународни уговори", број 
			9 од 2. јула 2018.
			Члан 1.
			Потврђује се Меморандум о разумевању између Владе Републике Србије и Владе Аустралије о запошљавању чланова породице дипломатског и конзуларног особља, потписан у Канбери, 27. октобра 2017. године, у оригиналу на српском и енглеском језику.
			Члан 2.
			Текст Меморандума о разумевању у оригиналу на српском језику гласи:
			МЕМОРАНДУМ О РАЗУМЕВАЊУ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ АУСТРАЛИЈЕ О ЗАПОШЉАВАЊУ ЧЛАНОВА ПОРОДИЦЕ ДИПЛОМАТСКОГ И КОНЗУЛАРНОГ ОСОБЉА
			Влада Републике Србије и Влада Аустралије („Стране учеснице”), су споразумно утврдиле следеће:
			Члан IДефиниције и тумачење
			За сврху овог Меморандума o разумевању („Меморандум”):
			„запослени у представништву” подразумева било ког запосленог државе именовања:
			a) који нема држављанство или стални боравак у држави пријема; и 
			б) који је запослен у дипломатској мисији или конзуларном представништву које се налази у држави пријема.
			„члан породице” подразумева било ког члана породице запосленог у представништву: 
			а) који је као такав прихваћен у држави пријема; и
			б) који је званично пријављен као члан породичног домаћинства запосленог у представништву.
			„Министарство спољних послова” подразумева Министарство спољних послова Републике Србије, када је Република Србија држава пријема и Министарство спољних послова и трговине, када је Аустралија држава пријема. 
			„Конвенције” подразумевају Бечку конвенцију о дипломатским односима од 18. априла 1961. године и Бечку конвенцију о конзуларним односима од 24. априла 1963. године са периодичним изменама. 
			Члан IIСврха Меморандума
			1. Држава пријема на реципрочној основи, овлашћује члана породице из државе именовања да обавља плаћени посао у држави пријема у складу са овим меморандумом и законима државе пријема. 
			2. На основу овог меморандума и закона државе пријема, држава пријема неће ограничавати врсту плаћеног запослења члану породице. Међутим, сматраће се:
			а) да би могао да се запосли у оним професијама где су потребне посебне квалификације за обављање плаћеног посла, члан породице мора да поседује те квалификације;
			и
			б) да члану породице може бити ускраћено запослење у некој професији у случајевима када, из безбедносних разлога, само држављани државе пријема могу бити запослени у тој професији. 
			Члан IIIНотификација
			1. Држава именовања обавестиће дипломатским путем Министарство спољних послова државе пријема о доласку и коначном одласку члана породице запосленог у представништву и, где је потребно, чињеници да је нека особа постала или престала да буде члан домаћинства одговарајућег запосленог у представништву. 
			2. О доласку и коначном одласку члана породице држава именовања ће, где је могуће, претходно обавестити Министарство спољних послова државе пријема. 
			Члан IVПоступак за одобрење
			1. Званичан захтев за давање одобрења члану породице да обавља плаћени посао шаље се, у име члана породице, преко амбасаде државе именовања Министарству спољних послова у држави пријема. 
			2. Одобрење члану породице да обавља плаћени посао на основу овог члана неће сe издати уколико би подносилац захтева, започињањем предложеног посла, престао да борави у саставу пријављеног породичног домаћинства одговарајућег запосленог у представништву. 
			3. Поступци који ће уследити ради одобрења за обављање плаћеног посла у држави пријема спроводе се на начин да омогуће члану породице да у најкраћем могућем року обавља плаћени посао. Све захтеве који се односе на дозволе за рад и сличне формалности ради запослења члана породице држава пријема ће размотрити у њихову корист. 
			4. Министарство спољних послова државе пријема одмах ће обавестити амбасаду када члан породице запосленог у представништву добије одобрење да обавља плаћени посао. 
			5. Уколико члан породице жели да пронађе други плаћени посао након добијеног одобрења да се бави плаћеним послом на основу овог меморандума, затражиће поново одобрење преко представништва. 
			6. Одобрење се не односи на држављане земље пријема или лица са сталним пребивалиштем на њеној територији. 
			Члан VВажност одобрења
			1. Одобрење за члана породице да обавља плаћени посао у држави пријема престаје да важи услед следећих догађаја (који се прво појави):
			(а) датума престанка функције запосленог у представништву;
			(б) раскида или развода запосленог у представништву и члана породице;
			(в) члан породице престаје да буде члан домаћинства запосленог у представништву; 
			(г) коначног одласка запосленог у представништву или члана породице из државе пријема.
			Члан VIГрађанска и управна надлежност
			Када члан породице има, у складу са конвенцијама, имунитет од грађанске и управне надлежности државе пријема, држава именовања ће се одрећи тог имунитета у вези са свим питањима која настану поводом обављања плаћеног посла члана породице и која, такође, потпадају под грађанску или управну надлежност државе пријема. У таквим случајевима, држава именовања ће се одрећи и од имунитета ради извршења било које одлуке суда против члана породице. 
			Члан VIIКривична надлежност
			Када члан породице има, у складу са конвенцијама, имунитет од кривичне надлежности државе пријема:
			а) држава именовања ће том члану породице укинути имунитет од кривичне  надлежности државе пријема у вези са сваким актом или пропуштањем који  настане у вршењу плаћеног посла, осим у оним случајевима где држава именовања  сматра да би одрицање од имунитета било у супротности са њеним интересима; 
			б) одрицање од имунитета од кривичне надлежности на основу овог члана неће се сматрати проширењем одрицања од имунитета ради извршења било које одлуке суда која се донесе у вези са вршењем те надлежности, за коју се захтева посебно одрицање. У таквим случајевима држава именовања ће озбиљно размотрити одрицање од потоњег имунитета. 
			Члан VIIIПрописи о опорезивању и социјалном осигурању
			У складу са конвенцијама и било којим другим међународним уговорима који су на снази, на члана породице се примењују прописи о опорезивању и социјалном осигурању државе пријема по свим питањима у вези са његовим плаћеним послом на територији те државе. 
			Члан IXРешавање спорова
			Спорови између Страна учесница који настану у вези са тумачењем или применом овог меморандума решаваће се пријатељским путем дипломатским каналима.
			Члан XИзмена
			Овај меморандум се може изменити заједничком одлуком обе Стране учеснице. Измене ступају на снагу у складу са условима у члану XI.
			Члан XIСтупање на снагу, трајање и престанак 
			1. Овај меморандум ступа на снагу тридесетог (30) дана од дана пријема последње од дипломатских нота којима се потврђује да су завршене унутрашње процедуре неопходне за ступање на снагу овог меморандума.
			2. Овај меморандум закључује се на неодређено време.
			3. Свака Страна учесница може раскинути овај меморандум, обавештавањем друге Стране учеснице у писаној форми о својој намери раскида, дипломатским путем.
			4. Овај меморандум престаје да важи у року од деведесет (90) дана од пријема обавештења као што је наведено у тачки 3. овог члана.
			Потписан у Канбери, дана 27. октобра 2017. године, у два (2) оригинала на српском и енглеском језику, од којих је сваки текст подједнако веродостојан.
			
				
					
					
				
				
					
						
							За Владу Републике Србије	
							Мирољуб Петровић,
							Амбасадор Републике Србије у Аустралији
						
						
							За Владу Аустралије
							Lyndall Sachs, ПСМ
							Шеф Протокола Министарства за спољне послове и трговину Аустралије
						
					
				
			
			Члан 3.
			Орган надлежан за спровођење овог меморандума је Министарство спољних послова Републике Србије.
			Члан 4.
			Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

