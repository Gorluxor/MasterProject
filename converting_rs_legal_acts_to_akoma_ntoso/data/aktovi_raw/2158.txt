



На основу члана 10. став 1. Закона о основној
школи ("Службени гласник РС", бр. 50/92,
53/93, 67/93,48/94 и 66/94),

Влада Републике Србије донела је



ОДЛУКУ

О ОСНИВАЊУ ОСНОВНЕ
МУЗИЧКЕ ШКОЛЕ „ЈОСИФ МАРИНКОВИЋ” У ВРШЦУ

"Службени 
гласник РС", број 31 од 31. августа 1998.

Члан 1.

Оснива се Основна музичка школа „Јосиф Маринковић” са
седиштем у Вршцу, Трг победе бр. 4.

Члан 2.

Основна музичка школа „Јосиф Маринковић” у Вршцу (у
даљем тексту: Школа) обавља делатност основног музичког образовања и васпитања
деце.

Члан 3.

На основање, организацију и рад Школе примењују се
прописи о јавним службама и основној школи.

Члан 4.

Средства за почетак рада и обављање делатности Школе
обезбеђују се у складу са законом.

Члан 5.

Школа почиње са радом 1. септембра 1998. године.

Члан 6.

До конституисања школског одбора Влада Републике Србије
образоваће привремени школски одбор који има 5 чланова.

Члан 7.

Привремени школски одбор:

1. донеће статут Школе;

2. донеће годишњи програм рада Школе;

3. обављаће друге послове из надлежности школског
одбора утврђене законом.

Члан 8.

До именовања директора Школе његове послове ће обављати
и вршити његова овлашћења вршилац дужности директора Школе, кога ће имановати
министар просвете.

Члан 9.

Школа ће донети опште акте у року од 30 дана од дана
доношења статута Школе.

Члан 10.

Ученици који су започели стицање основног музичког
образовања и васпитања у издвојеном одељењу Основне музичке школе „Јосиф
Маринковић” из Зрењанина, наставиће стицање основног музичког образовања и
васпитања у Школи почев од 1. септембра 1998. године.

Члан 11.

Даном почетка рада Школа преузима све запослене из
издвојеног одељења Основне музичке школе „Јосиф Маринковић” у Зрењанину.

Члан 12.

Ова одлука ступа на снагу наредног дана од дана
објављивања у „Службеном гласнику Републике Србије”.

05 број 610-3484/98

У
Београду, 25. августа 1998. године

Влада
Републике Србије

Потпредседник,

проф.
др Милован Бојић, с.р.





