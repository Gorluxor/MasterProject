



На основу члана 104а став 1. Закона о социјалној заштити и
обезбеђивању социјалне сигурности грађана („Службени гласник РС”, бр. 36/91,
79/91 – др. закон, 33/93, 53/93 – др. закон, 67/93, 67/93 – др. закон, 46/94,
48/94 – др. закон, 52/96, 29/01, 84/04 и 101/05 – др. закон), 

Влада доноси

ОДЛУКУ

о
оснивању Републичког завода за социјалну заштиту


"Службени гласник РС", број 117 од 30. децембра 2005.



Члан 1.

Оснива
се Републички завод за социјалну заштиту у Београду.



Члан 2.

Републички завод за социјалну заштиту у Београду (у даљем тексту: Завод) оснива се ради праћења, унапређивања социјалне
заштите, подстицања развоја и обављања
истраживачких и стручних послова у области социјалне заштите.



Члан 3.

Завод ће пословати под називом: Републички завод за социјалну заштиту.

Седиште Завода је у Београду, ул. Теразије број 34.



Члан 4.

Завод ће почети са радом 1. маја 2006. године.

Заводу се за почетак рада из буџета Републике обезбеђују средства
од 800.000,00 динара.



Члан 5.

Управни одбор Завода има седам чланова и чине га четири
представника оснивача и три представника из реда запослених у Заводу.

До конституисања управног одбора из става 1. овог члана, Влада
образује привремени управни одбор који има пет чланова.



Члан 6.

Привремени управни одбор:

1) донеће статут Завода;

2) донеће годишњи програм рада Завода;

3) обављаће друге послове из
надлежности управног одбора.



Члан 7.

До именовања директора Завода, његове послове обављаће вршилац дужности директора Завода, кога ће именовати министар
надлежан за социјална питања.



Члан 8.

Ова одлука ступа на снагу осмог дана од дана објављивања у „Службеном гласнику Републике
Србије”.



05 број 02-8294/2005 

У Београду, 29. децембра
2005. године

Влада

Потпредседник,

Мирољуб Лабус, .с.р. 



