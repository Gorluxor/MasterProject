





На
основу члана 150, а у вези са чланом 149. Закона о полицији („Службени гласник РС”,
број 101/05) и члана 17. став 4. и члана 24. Закона о Влади („Службени гласник РС”,
бр. 55/05, 71/05 – исправка и 101/07),

Министар
унутрашњих послова доноси





ПРАВИЛНИК

о накнади трошкова полицијским
службеницима упућеним на вршење службених послова и задатака у другу организациону
јединицу Министарства унутрашњих послова

„Службени гласник
РС“, број 65 од 5. јула 2008.





Члан 1.

Овим
правилником уређују се услови под којима полицијски службеници остварују право на
накнаду трошкова превоза, смештаја и исхране, који настају у вези са њиховим упућивањем
на вршење службених послова и задатака у другу организациону јединицу Министарства
унутрашњих послова (у даљем тексту: Министарство) и висина и начин накнаде.



Члан 2.

Накнада
трошкова превоза признаје се за превоз од места пребивалишта до места боравишта,
највише два пута месечно.

Накнада
трошкова из става 1. овог члана исплаћује се према приложеним картама за превоз
у међуградском саобраћају.



Члан 3.

Накнада
трошкова смештаја признаје се за смештај у хотелу, односно приватан смештај, у месту
боравишта.

Полицијском
службенику исплаћује се накнада трошкова из става 1. овог члана према приложеном
хотелском рачуну за преноћиште и доручак, односно износу закупнине из уговора о
закупу у приватном смештају, закљученог уз претходну сагласност Министарства.

Полицијском
службенику смештеном у хотелу прве категорије (пет звездица), као и у објекту Министарства,
не признају се трошкови смештаја.



Члан 4.

Накнада
трошкова исхране износи 5% просечне месечне зараде по запосленом у привреди Републике
Србије, према последњем коначном објављеном податку републичког органа надлежног
за послове статистике на дан исплате.

Накнада
из става 1. овог члана исплаћује се полицијском службенику по истеку месеца у коме
су трошкови настали, према приложеном списку обрачунате накнаде.



Члан 5.

Накнада
трошкова превоза, смештаја и исхране врши се према документацији која представља
доказ да су ти трошкови настали, а коју организациона јединица у коју је полицијски
службеник упућен доставља Управи за заједничке послове у седишту Министарства.



Члан 6.

Овај
правилник ступа на снагу осмог дана од дана објављивања у „Службеном гласнику Републике
Србије”.



01 број 5062/08

У Београду, 23. јуна 2008. године

Министар,

Драган Јочић, с.р.



