


	
	Zakon


	
				Редакцијски пречишћен текст
				
				
				На основу члана 5. став 1, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 и 44/14),
				Влада доноси
				ОДЛУКУ 
				о усклађивању пословања Јавног предузећа „Електропривреда Србије”, Београд са Законом о јавним предузећима
				"Службени гласник РС", бр. 105 од 26. децембра 
				2016, 31 од 27. априла 2018.
				1. Уводне одредбе
				Члан 1.
				Овом одлуком врши се усклађивање пословања Јавног предузећа „Електропривреда Србије”, Београд са Законом о јавним предузећима („Службени гласник РС”, број 15/16).
				Члан 2.
				Јавно предузеће „Електропривреда Србије”, Београд (у даљем тексту: Јавно предузеће) основано је Одлуком о оснивању Јавног предузећа за производњу, дистрибуцију и трговину електричне енергије („Службени гласник РС”, бр. 12/05 и 54/10).
				Оснивање Јавног предузећа уписано је у Регистар привредних субјеката у Агенцији за привредне регистре решењем БД број 80380/2005 од 1. јула 2005. године, матични број 20053658.
				Члан 3.
				Одлуком о усклађивању пословања Јавног предузећа за производњу, дистрибуцију и трговину електричне енергије са Законом о јавним предузећима („Службени гласник РС”, број 50/13), извршено је усклађивање пословања Јавног предузећа „Електропривреда Србије”, Београд са Законом о јавним предузећима („Службени гласник РС”, број 119/12).
				Решењем Агенције за привредне регистре БД број 80586/2013 од 22. јула 2013. године, регистровано је усклађивање пословања Јавног предузећа са Законом о јавним предузећима („Службени гласник РС”, број 119/12) у Регистру привредних субјеката.
				Члан 4.
				Оснивач Јавног предузећа је Република Србијa, а права оснивача остварује Влада, Немањина 11, матични број 07020171 (у даљем тексту: Оснивач).
				Члан 5.
				Јавно предузеће послује под пословним именом: Јавно предузеће „Електропривреда Србије”, Београд.
				Скраћено пословно име Јавног предузећа је: ЈП ЕПС Београд.
				Седиште Јавног предузећа је у 
				Београду, Балканска 13.
				*Службени гласник РС, број 31/2018
				Члан 6.
				Јавно предузеће има својство правног лица и права, обавезе и одговорности утврђене законом и овом одлуком.
				Јавно предузеће за своје обавезе одговара целокупном својом имовином.
				Јавно предузеће има печат и штамбиљ, чији се изглед и садржина утврђују Статутом (у даљем тексту: Статут).
				2. Делатности Јавног предузећа
				Члан 7.
				Претежна делатност Јавног предузећа је:
				– Шифра делатности: 35.14,
				– Назив делатности: трговина електричном енергијом (у оквиру које је енергетска делатност снабдевање електричном енергијом).
				Поред претежне делатности, Јавно предузеће, у складу са законом, обавља и делатности: 
				1) експлоатација лигнита и мрког угља;
				2) производња електричне енергије;
				3) производња топлотне енергије;
				4) управљање економским субјектом;
				5) кабловске телекомуникације.
				Јавно предузеће обавља делатност производње топлотне енергије као енергетску делатност од општег интереса, у складу са законом.
				Јавно предузеће може да обавља и друге делатности у складу са законом и Статутом.
				Члан 8.
				Јавно предузеће обавља спољнотрговинске послове из оквира регистрованих делатности.
				3. Права, обавезе и одговорности Оснивача према Јавном предузећу и Јавног предузећа према Оснивачу
				Члан 9.
				Оснивач даје сагласност на следеће акте Јавног предузећа:
				1) дугорочни и средњорочни план пословне стратегије и развоја;
				2) годишњи, односно трогодишњи програм пословања;
				3) о расподели добити, односно начину покрића губитка;
				4) Статут;
				5) о давању гаранција, авала, јемстава, залога и других средстава обезбеђења за послове који нису из оквира редовне делатности од општег интереса;
				6) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган;
				7) о располагању (прибављање и отуђење) средствима у јавној својини која су пренета у својину Jавног предузећа, велике вредности, која је у непосредној функцији обављања делатности од општег интереса утврђених оснивачким актом;
				8) акт о општим условима за испоруку производа и услуга ради обезбеђивања заштите општег интереса;
				9) акт о процени вредности капитала, као и на програм и одлуку о својинској трансформацији;
				10) акт о исплати стимулације Директора и извршног директора;
				11) одлуку о избору директора друштва капитала чији је једини власник Јавно предузеће;
				12) друге одлуке, у складу са законом којим се одређује обављање делатности од општег интереса и овом одлуком.
				Акт на који Оснивач даје сагласност сматра се донетим кад Оснивач на њега да сагласност.
				Оснивач даје претходну сагласност на следеће акте Јавног предузећа:
				1) о улагању капитала;
				2) о статусним променама;
				3) о оснивању других правних субјеката.
				О промени правне форме одлучује Оснивач.
				Члан 10.
				Јавно предузеће доноси дугорочни и средњорочни план пословне стратегије и развоја.
				Члан 11.
				За сваку календарску годину Јавно предузеће дужно је да донесе годишњи програм пословања и достави га Оснивачу ради давања сагласности.
				Јавно предузеће годишњи програм пословања доставља у року прописаном законом којим се уређује правни положај јавних предузећа.
				Садржина годишњег програма пословања и последице његовог недоношења прописани су законом којим се уређује правни положај јавних предузећа.
				Јавно предузеће може уместо годишњег програма пословања да донесе трогодишњи програм пословања, који се ревидира сваке године и доставља Оснивачу у року и на начин у складу са законом којим се уређује правни положај јавних предузећа.
				Члан 12.
				Јавно предузеће је дужно да предложи посебан програм, уколико користи или намерава да користи средства из буџета (субвенције, гаранције или друга средства).
				Посебан програм садржи намену и динамику коришћења средстава и сматра се донетим када на њега сагласност да Оснивач.
				Члан 13.
				Јавно предузеће је дужно да прати реализацију годишњег, односно трогодишњег програма пословања и да тромесечне извештаје о реализацији годишњег, односно трогодишњег програма пословања доставља надлежном министарству у року прописаном законом којим се уређује правни положај јавних предузећа.
				Члан 14.
				У случају поремећаја у пословању Јавног предузећа Оснивач предузима мере којима се обезбеђује несметано обављање делатности од општег интереса, осим ако је законом којим се уређује делатност од општег интереса и овом одлуком другачије одређено, а нарочито:
				1) промену унутрашње организације Јавног предузећа:
				2) разрешење органа које именује и именовање привремених органа Јавног предузећа:
				3) ограничење у погледу права располагања појединим средствима у јавној својини;
				4) друге мере одређене законом којим се одређују делатности од општег интереса и овом одлуком.
				За време ратног стања или непосредне ратне опасности Оснивач може у Јавном предузећу утврдити организацију за извршавање послова од стратешког значаја за Републику Србију.
				Члан 15.
				У Јавном предузећу право на штрајк остварује се у складу са законом.
				У случају штрајка, Јавно предузеће је дужно да предузима мере за обезбеђивање минимума процеса рада, у складу са законом којим се уређују услови за организовање штрајка и актом Оснивача о одређивању минимума процеса рада у Јавном предузећу.
				4. Услови и начин утврђивања и распоређивања добити, односно начин покрића губитака и сношење ризика
				Члан 16.
				Расподела добити, односно покриће губитака, утврђују се у складу са законом.
				Одлуку о расподели остварене добити Јавног предузећа доноси Надзорни одбор, уз сагласност Оснивача и њоме се одређује део остварене добити која се уплаћује у буџет Републике Србије, у складу са законом.
				Одлуку о начину покрића губитка Јавног предузећа доноси Надзорни одбор, уз сагласност Оснивача.
				5. Услови и начин задужења Јавног предузећа
				Члан 17.
				Јавно предузеће може да се задужује у складу са законом којим се уређује јавни дуг.
				6. Заступање Јавног предузећа
				Члан 18.
				У пословима унутрашњег и спољнотрговинског промета Јавно предузеће заступа Директор, без ограничења.
				Директор може, у оквиру својих овлашћења, дати другом лицу писмено пуномоћје за заступање Јавног предузећа.
				Директор може, уз сагласност Надзорног одбора дати и опозвати прокуру. Врста прокуре и овлашћења прокуристе утврђују се одлуком о давању прокуре у складу са законом.
				7. Износ основног капитала, опис, врста и вредност неновчаног улога
				Члан 19.
				Укупан регистрован основни капитал Јавног предузећа (у даљем тексту: основни капитал) на дан 31. децембра 2015. године износи 364.575.651.147,46 динара (словима: три стотине шездесет четири милијарде пет стотина седамдесет пет милиона шест стотина педесет једна хиљада сто четрдесет седам динара и 46/100), од чега неновчани капитал износи 360.365.896.147,77 динара (словима: три стотине шездесет милијарди три стотине шездесетпет милиона осам стотина деведесет шест хиљада сто четрдесет седам динара и 77/100), а новчани капитал износи 4.209.754.999,69 динара (словима: четири милијарде две стотине девет милиона седам стотина педесет четири хиљаде девет стотина деведесет девет динара и 69/100). 
				Вредност неновчаног улога, који чине ствари и права, износи 360.365.896.147,77 динара (словима: три стотине шездесет милијарди три стотине шездесет пет милиона осам стотина деведесет шест хиљада сто четрдесет седам динара и 77/100).
				Основни капитал је уплаћен и унет у целости.
				8. Удели оснивача у основном капиталу 
				Члан 20.
				Основни капитал Јавног предузећа чини један удео Оснивача, као јединог члана са 100% учешћа у основном капиталу.
				9. Имовина и располагање стварима у јавној својини која су пренета у својину Јавног предузећа у складу са законом
				Члан 21.
				Имовину Јавног предузећа чини право својине на покретним и непокретним стварима, новчана средства и хартије од вредности и друга имовинска права, која су пренета у својину Јавног предузећа у складу са законом, укључујући и право коришћења на стварима у јавној својини.
				Јавно предузеће својом имовином управља и располаже у складу са законом, оснивачким актом и Статутом. 
				10. Органи Јавног предузећа и њихове надлежности
				Члан 22.
				Органи јавног предузећа су Надзорни одбор и Директор.
				а) Надзорни одбор
				Члан 23.
				Надзорни одбор Јавног предузећа има пет чланова, од којих је један председник.
				Председника и чланове Надзорног одбора Јавног предузећа именује Оснивач, под условима и на начин утврђен законом којим се уређује правни положај јавних предузећа, на период од четири године, од којих је један члан Надзорног одбора из реда запослених, а један члан мора бити независан члан Надзорног одбора.
				Представник запослених у Надзорном одбору предлаже се на начин утврђен Статутом.
				Члан 24. 
				Мандат председнику и члановима Надзорног одбора престаје истеком периода на који су именовани, оставком или разрешењем у складу са законом којим се уређује правни положај јавних предузећа.
				Председник и чланови Надзорног одбора којима је престао мандат, дужни су да врше своје дужности до именовања новог Надзорног одбора, односно именовања новог председника или члана Надзорног одбора, а најдуже шест месеци.
				Члан 25.
				Надзорни одбор:
				1) доноси дугорочни и средњорочни план пословне стратегије и развоја и одговоран је за њихово спровођење;
				2) доноси годишњи, односно трогодишњи програм пословања, усклађен са дугорочним и средњорочним планом пословне стратегије и развоја из тачке 1) овог става;
				3) усваја извештај о степену реализације годишњег, односно трогодишњег програма пословања;
				4) усваја тромесечни извештај о степену усклађености планираних и реализованих активности;
				5) усваја финансијске извештаје и консолидоване финансијске извештаје;
				6) надзире рад Директора;
				7) доноси Статут;
				8) одлучује о статусним променама, оснивању других правних субјеката и улагању капитала;
				9) доноси одлуку о расподели добити, односно начину покрића губитка; 
				10) именује и разрешава чланове Комисије за ревизију;
				11) доноси акт о исплати стимулације Директора и извршног директора;
				12) закључује уговоре о раду са Директором, у складу са законом којим се уређују радни односи; 
				13) предлаже Oснивачу доношење одлуке о промени правне форме Јавног предузећа;
				14) врши друге послове у складу са законом и Статутом.
				Одлуке из става 1. тач. 1), 2), 7), 9) и 11) овог члана Надзорни одбор доноси уз сагласност Оснивача.
				Одлуке из става 1. тачка 8) овог члана Надзорни одбор доноси уз претходну сагласност Оснивача.
				Члан 26.
				Начин рада и одлучивања Надзорног одбора ближе се уређује Статутом.
				Члан 27.
				Председник и чланови Надзорног одбора имају право на одговарајућу накнаду за рад.
				б) Директор
				Члан 28.
				Директора именује Оснивач на период од четири године, на основу спроведеног јавног конкурса у складу са законом којим се уређује правни положај јавних предузећа.
				Јавни конкурс за именовање Директора спроводи се у поступку прописаном законом којим се уређује правни положај јавних предузећа.
				Члан 29. 
				Директор:
				1) представља и заступа Јавно предузеће;
				2) организује и руководи процесом рада;
				3) води пословање Јавног предузећа;
				4) одговара за законитост рада Јавног предузећа;
				5) предлаже дугорочни и средњорочни план пословне стратегије и развоја и одговоран је за њихово спровођење;
				6) предлаже годишњи, односно трогодишњи програм пословања и одговоран је за његово спровођење;
				7) предлаже финансијске извештаје;
				8) доставља тромесечне извештаје о реализацији годишњег, односно трогодишњег програма пословања;
				9) извршава одлуке Надзорног одбора;
				10) бира извршне директоре;
				11) закључује уговоре о раду са извршним директорима, у складу са законом којим се уређују радни односи;
				12) бира представнике Јавног предузећа у скупштини друштва капитала чији је једини власник Јавно предузеће, уз сагласност Оснивача;
				13) предлаже акт о исплати стимулацији извршног директора;
				14) доноси акт о унутрашњој организацији и систематизацији радних места;
				15) врши друге послове одређене законом, овом одлуком и Статутом.
				в) Извршни директор
				Члан 30.
				Јавно предузеће може да има највише седам извршних директора чији број се утврђује Статутом.
				За извршног директора може бити изабрано лице које испуњава услове предвиђене законом којим се уређује правни положај јавних предузећа.
				Извршни директор за свој рад одговара Директору.
				Извршни директор обавља послове у оквиру овлашћења које му је одредио Директор, у складу са оснивачким актом и Статутом.
				Извршни директор не може имати заменика.
				Члан 31.
				Директор и извршни директор имају право на зараду, а могу имати и право на стимулацију.
				Акт о исплати стимулације доноси Надзорни одбор уз сагласност Оснивача.
				Члан 32.
				Мандат Директора престаје истеком периода на који је именован, оставком и разрешењем у складу са законом којим се уређује правни положај јавних предузећа.
				Директор подноси оставку у писаној форми Оснивачу.
				Предлог за разрешење Директора мора бити образложен, са прецизно наведеним разлозима због којих се разрешење предлаже и доставља се Директору који има право да се у року од 20 дана изјасни о разлозима због којих се предлаже разрешење.
				Уколико у току трајања мандата против Директора буде потврђена оптужница, Оснивач доноси решење о суспензији која траје до правноснажног окончања поступка.
				Члан 33.
				Јавно предузеће може имати вршиоца дужности Директора кога именује Оснивач, у случајевима и под условима прописаним законом којим се уређује правни положај јавних предузећа.
				Вршилац дужности Директора има права, обавезе и овлашћења Директора. 
				11. Заштита животне средине
				Члан 34.
				Јавно предузеће је дужно да у обављању делатности обезбеђује потребне услове за заштиту и унапређење животне средине и да спречава узроке и отклања последице које угрожавају животну средину.
				12. Комисија за ревизију
				Члан 35.
				Јавно предузеће има Комисију за ревизију, коју именује Надзорни одбор.
				Комисија за ревизију има три члана, а Директор и извршни директори не могу да буду њени чланови.
				Независан члан Надзорног одбора је председник Комисије за ревизију.
				Најмање један члан Комисије за ревизију мора бити лице које је овлашћени ревизор у складу са законом којим се уређује ревизија или које има одговарајућа знања и радно искуство у области финансија и рачуноводства.
				За члана Комисије за ревизију може бити именовано лице које испуњава услове предвиђене законом којим се уређује правни положај јавних предузећа. 
				Члан 36.
				Комисија за ревизију обавља послове у складу са законом и Статутом, као и друге послове које јој повери Надзорни одбор.
				Начин рада Комисије за ревизију ближе се уређује одлуком Надзорног одбора.
				13. Оснивачка права, улагање капитала и управљање зависним друштвима
				Члан 37.
				Јавно предузеће може, уз претходну сагласност Оснивача, основати друштво капитала за обављање делатности од општег интереса и друштво капитала за обављање делатности која није делатност од општег интереса.
				Члан 38.
				Као издвојене организационе делове Директор Јавног предузећа може да образује огранке преко којих обавља делатност у земљи и огранке или представништва у иностранству.
				14. Јавност у раду
				Члан 39.
				Јавно предузеће је дужно да на својој интернет страници објави:
				1) радне биографије чланова Надзорног одбора, Директора и извршних директора;
				2) организациону структуру;
				3) годишњи, односно трогодишњи програм пословања, као и све његове измене и допуне, односно извод из тог програма ако јавно предузеће има конкуренцију на тржишту;
				4) тромесечне извештаје о реализацији годишњег, односно трогодишњег програма пословања;
				5) годишњи финансијски извештај са мишљењем овлашћеног ревизора;
				6) опште услове понуде за закључење уговора са крајњим купцима електричне енергије;
				7) друге информације од значаја за јавност.
				Јавно предузеће објављује информације на својој интернет страници или на други прикладан начин које су од значаја за снабдевање електричном енергијом у складу са законом.
				Оснивач може да одреди и друге елементе пословања Јавног предузећа који ће се објављивати, а који су од нарочитог значаја за јавност.
				15. Општи акти Јавног предузећа
				Члан 40.
				Општи акти Јавног предузећа су оснивачки акт, Статут и други општи акти којима се на општи начин уређују одређена питања. 
				Статут је основни општи акт Јавног предузећа и не сме бити у супротности са одредбама закона којим се уређује правни положај јавних предузећа и овом одлуком.
				Остали општи акти Јавног предузећа не смеју бити у супротности са одредбама Статута.
				Статутом се подробније уређују: пословно име и седиште Јавног предузећа; обављање делатности Јавног предузећа које нису предвиђене овом одлуком; заступање Јавног предузећа; начин распоређивања добити и покриће губитака Јавног предузећа; делокруг Надзорног одбора и Директора; начин на који се у Надзорни одбор именује представник запослених у Јавном предузећу; општи акти Јавног предузећа, изглед и садржина печата и штамбиља Јавног предузећа; заштита животне средине и друга питања значајна за рад и пословање Јавног предузећа и за остваривање права, обавеза и одговорности запослених у Јавном предузећу.
				16. Прелазне и завршне одредбе
				Члан 41.
				Јавно предузеће наставља са радом у складу са Законом о јавним предузећима („Службени гласник РС”, број 15/16), Законом о енергетици („Службени гласник РС”, број 145/14), овом одлуком и Статутом.
				Јавно предузеће усагласиће Статут и друга општа акта са овом одлуком у року од 90 дана од дана доношења ове одлуке.
				Члан 42.
				Акте о оснивању јавних предузећа за обављање делатности енергетских делатности са седиштем на територији Аутономне покрајине Косово и Метохија, Јавно предузеће усагласиће са законом, овом одлуком и прописима којима се уређују услови и начин обављања енергетских делатности у року од три месеца од дана када се стекну услови за усклађивање њихове организације, рада и пословања са тим прописима.
				Члан 43.
				Ову одлуку објавити у „Службеном гласнику Републике Србије”.
				05 број 023-12129/2016
				У Београду, 23. децембра 2016. године
				Влада
				Председник,
				Александар Вучић, с.р.
	

