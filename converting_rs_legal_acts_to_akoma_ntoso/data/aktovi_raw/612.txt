


	
	Zakon

	


	
				На основу члана 121. став 2. Закона о запосленима у аутономним покрајинама и јединицама локалне самоуправе („Службени гласник РС”, број 21/16), 
				Министар државне управе и локалне самоуправе доноси
				ПРАВИЛНИК
				о утврђивању листе програма општег стручног усавршавања запослених у јединицама локалне самоуправе
				"Службени гласник РС", број 95 од 25. октобра 
				2017.
				Члан 1.
				Овим правилником утврђују се листа општих програма стручног усавршавања запослених у јединицама локалне самоуправе.
				Члан 2.
				Општи програми стручног усавршавања запослених у јединицама локалне самоуправе јесу:
				1) Програм општег стручног усавршавања запослених у јединицама локалне самоуправе о примени Закона о општем управном поступку;
				2) Програм општег стручног усавршавања запослених у јединицама локалне самоуправе у области припреме и спровођења пројеката. 
				Програми из става 1. овог члана (Прилог 1. и 2.) одштампани су уз овај правилник и чине његов саставни део.
				Члан 3.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-169/2017-13
				У Београду, 13. октобра 2017. године
				Министар,
				Бранко Ружић, с.р.
				
				Прилози
				
				Прилог 1
				ПРОГРАМ ОПШТЕГ СТРУЧНОГ УСАВРШАВАЊА ЗАПОСЛЕНИХ У ЈЕДИНИЦАМА ЛОКАЛНЕ САМОУПРАВЕ О ПРИМЕНИ ЗАКОНА О ОПШТЕМ УПРАВНОМ ПОСТУПКУ
				УВОД
				Програмом општег стручног усавршавања запослених у јединицама локалне самоуправе о примени Закона о општем управном поступку (у даљем тексту: Програм) утврђују се обавезни елементи програма општег стручног усавршавања запослених у јединицама локалне самоуправе у области примене правила општег управног поступка уређених Законом о општем управном поступку („Службени гласник РС”, број 18/16), на начин који обезбеђује методолошку целовитост програма, планиране ефекте реализације програма, актуелност програма у односу на прописе, планирани број, структуру корисника програма и неопходне кадровске и техничке услове за реализацију програма.
				МЕТОДОЛОШКА ЦЕЛОВИТОСТ ПРОГРАМА
				Циљ спровођења програма
				Управни поступак јесте скуп правила која примењују сви државни органи и организације, органи и организације покрајинске аутономије и органи и организације јединица локалне самоуправе, установе, јавна предузећа, посебни органи преко којих се остварује регулаторна функција и правна и физичка лица којима су поверена јавна овлашћења када поступају у управним стварима.
				У том смислу, од изузетног значаја за остваривање основних начела и правила на којима се заснива управни поступак, као и несметаног остваривања права и правних интереса странака, јесте континуирано унапређење знања и вештина овлашћених службених лица која их примењују.
				Анализа потреба за стручним усавршавањем запослених у јединицама локалне самоуправе, садржана у Извештају о процени потреба за обукама запослених у локалним самоуправама за 2017. годину, у препорукама приоритетних области стручног усавршавања, као посебно важну за увођење стандарда тзв. европског административног простора у поступање органа и организација јединица локалне самоуправе и укупно остваривање права грађана, дефинише управни поступак, односно примену Закона о општем управном поступку.
				Имајући у виду да је Закон о општем управном поступку почео у целини да се примењује 1. јуна 2017. године, као и утврђене потребе за стручним усавршавањем у овој области, циљ Програма јесте да обезбеди неопходан ниво знања и вештина запослених у органима и организацијама јединица локалне самоуправе за целовиту и правилну примену одредаба овог процeсног закона.
				Област стручног усавршавања
				Овај програм односи се на област поверених послова, као и на послове из надлежности јединица локалне самоуправе.
				Садржинска целовитост програма:
				Питања од значаја за постизање планираних резултата – Програм садржи тематске целине којима су обухваћени основни институти, основна начела управног поступка и процесна правила утврђени Законом о општем управном поступку, и то: 
				1) Подела власти и управна функција; Значај управне реформе у контексту евроинтеграција; Значај управног поступка у оквиру управне реформе; 
				2) Управни поступак (појам, значај, врсте и основна начела општег управног поступка);
				3) Управно поступање (управна ствар, управни акт, гарантни акт, управни уговор, управне радње, пружање јавних услуга); 
				4) Основна правила управног поступка (учесници у управном поступку, општење органа и странака, обавештавање, рокови, трошкови поступка); 
				5) Првостепени поступак (покретање поступка и захтеви странака, прекид и обустава поступка, ток поступка до доношења решења); 
				6) Решење и закључак (појам, врсте, облици и саставни делови решења, рок за издавање решења); 
				7) Правна средства (приговор, жалба, поступање првостепеног органа по жалби, поступање другостепеног органа по жалби); 
				8) Посебни случајеви укидања и мењања решења (мењање и поништавање решења у вези са управним спором; поништавање коначног решења; понављање поступка; укидање решења; поништавање, укидање или мењање правноснажног решења на препоруку Заштитника грађана);
				9) Извршење (извршност решења, управно извршење, судско извршење).
				Облик спровођења стручног усавршавања – Програм се спроводи путем обука, коришћењем метода и техника предавања и дискусије.
				Планирани број корисника који одговара циљу програма – до 25 учесника по обуци.
				ПЛАНИРАНИ ЕФЕКТИ РЕАЛИЗАЦИЈЕ ПРОГРАМА
				Показатељи успешности спровођења програма
				Вредновање Програма остварује се на основу оцене полазника о реализованом Програму и оцене реализатора програма, путем евалуационих упитника, на основу којих се у односу на релевантне показатеље врши процена степена усвојених знања и вештина запослених у органима и организацијама јединице локалне самоуправе.
				Начин праћења спровођења програма 
				
				Праћење спровођења Програма остварује се оценом реакције учесника и оценом знања учесника пре и након спроведене обуке.
				Регистовањe и обрада података о спроведеном програму и интерпретација резултата
				Регистровање података о спроведеном програму врши се на крају обуке, а обрада резултата и објављивање резултата планираних ефеката Програма у року од једног месеца од спровођења укупног броја обука.
				АКТУЕЛНОСТ ПРОГРАМА У ОДНОСУ НА ПРОПИСЕ
				Потреба за стручним усавршавањем постоји, између осталог, ако се донесу нови прописи које примењују органи јединица локалне самоуправе или ако измена тих прописа налаже суштинске потребе у поступању запослених у органима јединица локалне самоуправе у вези са њиховом применом или ако то захтева да запослени стекну или усвоје нове или унапреде своја знања и вештине за њихову примену. 
				Закон о општем управном поступку који је донет 2016. године, а почео да се примењује од 1. јуна 2017. године, поред измењене систематике, у односу на раније важећи закон у овој области, увео је низ нових или измењених института и правила општег управног поступка. 
				У односу на чињеницу да овај закон примењују запослени у свим органима и организацијама јединица локалне самоуправе, неопходно је да кроз стручно усавршавање у овој области унапреде постојећа и стекну нова знања и вештине како би се обезбедили услови за његову закониту и правилну прмену.
				БРОЈ И СТРУКТУРА КОРИСНИКА ПРОГРАМА
				Професионална структура програма
				Програм је намењен запосленима у органима и организацијама јединица локалне самоуправе који су распоређени на радна места на којима се обављају и послови вођења управног поступка и одлучивања у управној ствари, или само послови вођења поступка или појединих радњи у поступку.
				Очекивани број полазника
				Запослени распоређени на радна места на којима се обављају и послови вођења управног поступка и одлучивања у управној ствари, или само послови вођења поступка или појединих радњи у поступку.
				Најмањи и највећи број пријављених полазника за програм:
				Од 20 до 25 полазника по обуци.
				КАДРОВСКИ И ТЕХНИЧКИ УСЛОВИ ЗА РЕАЛИЗАЦИЈУ ПРОГРАМА
				Кадровски услови за реализацију програма
				– Два реализатора (предавача) по једној обуци, која поседују стручно, радно и предавачко искуство у области у којој се програм спроводи.
				Технички услови у погледу реализације програма
				– Простор, у власништву, закупу или по основу уговора о коришћењу, у коме ће се спровести обука, односно реализовати програм, а који није мањи од 2m² по полазнику обуке.
				– Опрема и средства (намештај, рачунаре, пројекте, табле за презентацију, и др.) који су неопходни за реализацију програма.
				
				Прилог 2
				ПРОГРАМ ОПШТЕГ СТРУЧНОГ УСАВРШАВАЊА ЗАПОСЛЕНИХ У ЈЕДИНИЦАМА ЛОКАЛНЕ САМОУПРАВЕ ЗА ПРИПРЕМУ И СПРОВОЂЕЊЕ ПРОЈЕКАТА
				УВОД
				Програмом општег стручног усавршавања запослених у јединицама локалне самоуправе за припрему и спровођење пројеката (у даљем тексту: Програм) утврђују се обавезни елементи програма општег стручног усавршавања запослених у јединицама локалне самоуправе у области финансијског управљања међународном помоћи на начин који обезбеђује методолошку целовитост програма, планиране ефекте реализације програма, актуелност програма у односу на прописе, планирани број, структуру корисника програма и неопходне кадровске и техничке услове за реализацију програма.
				МЕТОДОЛОШКА ЦЕЛОВИТОСТ ПРОГРАМА
				Циљ спровођења програма
				Претприступна помоћ Европске уније усмерена је на спровођење кључних реформских циљева држава кандидата за чланство у Европској унији. Искуства стечена током претходносг процеса приступања Европској унији показала су да су се многе државе кандидати за чланство у Европској унији суочавале са проблемима у привлачењу средства из фондова Европске уније. Надлежни органи и запослени на свим нивоима власти који су управљали процесом програмирања и спровођења фондова Европске уније, представљали су кључно мерило апсорпционих капацитета те државе за ефикасно и ефективно коришћење додељених финансијских средстава Европске уније. Стога је за успешно привлачење и коришћење тих средстава било неопходно оспособити запослене како на државном, тако и на локалном нивоу за успешно управљање процесом добијања и коришћења ове бесповратне помоћи усмерене на остваривање основних вредности и стандарда Европске уније и њихово имплементирање у систем државе кандидата за чланство у њој.
				Финансијска подршка Европске уније и друга међународна финансијска помоћ јединицама локалне самоуправе у Републици Србији реализује се у континуитету дуже од 15 година. Међутим, само су поједине јединице локалне самоуправе достигле жељени ниво привлачења финансијске помоћи, док се значајан број суочава са проблемом програмирања и споровођења пројеката који не могу да задовоље институционалне потребе и остваривање утврђених реформских циљева.
				Прецизније, општа оцена је да се услед недостатка адекватних кадровских капацитета за припрему и спровођење пројеката, донаторска средства не користе у потребном обиму, као и да јединице локалне самоуправе имају пасивну улогу као примаоци помоћи, због чега чешће аплицирају за средства у областима које су унапред утврдили донатори, уместо да доприносу утврђивању сопствених програма и приоритета.
				Између осталог, овом проблему допринео је изостанак или несистемски и сегментални приступ у стручном усавршавању запослених у јединицама локалне самоуправе у области управљања међународном финансијском помоћи, односно питањима која се односе на припрему и спровођење пројеката.
				На наведено је указала и анализа потреба за стручним усавршавањем запослених у јединицама локалне самоуправе, садржана у Извештају о процени потреба за обукама запослених у локалним самоуправама за 2017. годину, а као једна од предложених приоритетних области стручног усавршавања посебно се наглашава управљање процесом програмирања и спровођења пројеката.
				У том смислу, циљ Програма је да запослене у јединицама локалне самоуправе упозна са методологијом припреме пројеката и програма за финансирање из различитих инструмената међународне развојне помоћи, као и оперативним процедурама које уређују рад надлежних институција у Републици Србији које су укључене у систем управљања програмима претприступне помоћи Европске уније у оквиру Инструмента за претприступну помоћ (ИПА) како би се оспособили за ефикасан рад на пословима у циклусу управљања финансијском развојном помоћи.
				Област стручног усавршавања
				Овај програм односи се на послове из надлежности локалне самоуправе.
				Садржинска целовитост програма
				Питања од значаја за постизање планираних резултата – Програм садржи тематске целине које се односе на основе управљања пројектним циклусом, припрему пројектних предлога и спровођењe пројеката, и то:
				1) Пројектни приступ; 
				2) Извори финансирања пројеката – процедуре, механизми, учесници;
				3) Пројектни циклус;
				4) Идентификација – стратешко планирање и интерсекторска сарадња;
				5) Приступ логичког оквира – анализа заинтересованих страна; 
				6) Приступ логичког оквира – анализа проблема и циљева;
				7) Приступ логичког оквира – анализа алтернативних решења и логика интервенције;
				8) Матрица логике пројекта – индикатори и извори верификације, претпоставке и ризици;
				9) Активности, ресурси и буџет;
				10) Уговорни аранжмани, PRAG и јавне набавке у складу са Законом о јавним набавкама;
				11) Мониторинг, евалуација, извештавање.
				Облик спровођења стручног усавршавања – Програм се спроводи путем обука, коришћењем метода и техника предавање и дискусије.
				Планирани број корисника који одговара циљу Програма – до 25 учесника по обуци.
				ПЛАНИРАНИ ЕФЕКТИ РЕАЛИЗАЦИЈЕ ПРОГРАМА
				Показатељи успешности спровођења програма
				 
				Вредновање Програма остварује се на основу оцене полазника о реализованом Програму и оцене реализатора Програма, путем евалуационих упитника, на основу којих се у складу са релевантним показатељима врши процена степена усвојених знања и вештина запослених у органима и организацијама јединице локалне самоуправе.
				Начин праћења спровођења програма 
				
				Праћење спровођење програма остварује се оценом реакције учесника и оценом знања учесника пре и након спроведене обуке.
				Регистовања и обрада података о спроведеном програму и интерпретација резултата
				Регистровање података о спроведеном програму врши се на крају обуке, а обрада резултата и објављивање резултата планираних ефеката Програма у року од једног месеца од спровођења укупног броја обука.
				АКТУЕЛНОСТ ПРОГРАМА У ОДНОСУ НА ПРОПИСЕ
				Стручно усавршавање запослених у јединицама локалне самоуправе у тематским целинама утврђеним Програмом, између осталог, подразумева стицање знања и вештина о стратешком, планском и правном оквиру који дефинише правила претприступне помоћи Европске уније. У том смислу посебно је актуелан Инструмент за претприступну помоћ – IPA II (Instrument for Pre-Accession Assistance – IPA II 2014–2020) успостављен Уредбом Европског парламента и Европског савета број: 231/2014 од 11. марта 2014. године.
				У односу на чињеницу да су ова правила од значаја за запослене у свим органима и организацијама јединица локалне самоуправе, који учествују у процесу програмирања и спровођења програма који се финансирају из средстава Европске уније, неопходно је да кроз стручно усавршавање у овој области унапреде постојећа и добију нова знања и вештине како би се обезбедили услови за њихову правилну и потпуну примену.
				БРОЈ И СТРУКТУРА КОРИСНИКА ПРОГРАМА
				Професионална структура програма
				Запослени у органима и организацијама јединица локалне самоуправе који су распоређени на радна места које чине послови припреме или спровођења пројеката који се реализују из средстава међународне финансијске помоћи.
				Очекивани број полазника
				Запослени распоређени на радна места које чине послови припреме или спровођења пројеката који се реализују из средстава међународне финансијске помоћи.
				Најмањи и највећи број пријављених полазника за програм
				Од 20 до 25 полазника по обуци.
				КАДРОВСКИ И ТЕХНИЧКИ УСЛОВИ ЗА РЕАЛИЗАЦИЈУ ПРОГРАМА
				Кадровски услови за реализацију програма
				– Два реализатора (предавача) по једној обуци, која поседују стручно, радно и предавачко искуство у области у којој се програм спроводи.
				Технички услови у погледу реализације програма
				– Простор, у власништву, закупу или по основу уговора о коришћењу, у коме ће се спровести обука, односно реализовати програм, а који није мањи од 2 m² по полазнику обуке.
				– Опрема и средства (намештај, рачунаре, пројекторе, табле за презентацију, и др.) који су неопходни за реализацију програма.
	

