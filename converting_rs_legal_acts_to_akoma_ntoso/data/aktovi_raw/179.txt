



На
основу чл. 46. и 48. Закона о здравственој заштити („Службени гласник РС”, број
107/05) и члана 43. став 1. Закона о Влади („Службени гласник РС”, бр. 55/05 и
71/05 – исправка),

Влада
доноси



ОДЛУКУ

о оснивању Института
за јавно здравље Србије „Др Милан Јовановић Батут”

„Службени гласник
РС“, број 51 од 16. јуна 2006.





Члан 1.

Оснива
се Институт за јавно здравље Србије „Др Милан Јовановић Батут”, у Београду.

Члан 2.

Назив
установе је Институт за јавно здравље Србије „Др Милан Јовановић Батут” (у
даљем тексту: Институт).

Седиште
Института је у Београду, Улица др Суботића број 5.

Члан 3.

Институт
је правно лице са својством установе.

Члан 4.

Институт
прати, процењује и анализира здравствено стање становништва и извештава
надлежне органе и јавност; прати и проучава здравствене проблеме и ризике по
здравље становништва; предлаже елементе здравствене политике, планове и
програме са мерама и активностима намењеним очувању и унапређењу здравља
становништва; врши информисање, образовање и обуку становништва за бригу о
сопственом здрављу; врши процену ефикасности, доступности и квалитета
здравствене заштите; планира развој стручног усавршавања здравствених радника и
здравствених сарадника; подстиче развој интегрисаног здравственог информационог
система; врши примењена истраживања у области јавног здравља; сарађује и
развија партнерство у друштвеној заједници на идентификацији и решавању
здравствених проблема становништва; обавља друге послове, у складу са законом и
Планом мреже здравствених установа. 

Институт
обавља и социјално-медицинску, хигијенско-еколошку, епидемиолошку и
микробиолошку здравствену делатност.

Институт
врши бактериолошке, серолошке, вирусолошке, хемијске и токсиколошке прегледе и
испитивања у вези са производњом и прометом животних намирница, воде, ваздуха,
предмета опште употребе, као и у вези са дијагностиком заразних и незаразних
болести. 

Институт
координира и прати стручни рад завода за јавно здравље и других здравствених
установа које обављају хигијенско-епидемиолошку и социјално-медицинску делатност
у Републици; изучава и у сарадњи са другим здравственим установама предлаже
дугорочну стратегију здравствене заштите са приоритетима и методолошки руководи
њеним спровођењем, у сарадњи са факултетима медицинске струке; утврђује
потребне мере у елементарним и другим већим непогодама и несрећама и врши
њихово спровођење у сарадњи са другим установама.

Институт
обавља и образовну и научноистраживачку делатност. 

Члан 5.

Средства
и имовину за оснивање и рад Института чине средства, имовина, права и обавезе
Института за заштиту здравља Србије „Др Милан Јовановић Батут”, у Београду са
билансним стањем на дан 15. јуна 2006. године.

Биланс
стања у смислу става 1. овог члана утврдиће орган управљања Института за
заштиту здравља „Др Милан Јовановић Батут”, у Београду, који престаје са радом
даном почетка рада Института за јавно здравље Србије „Др Милан Јовановић
Батут”.

Институт
почиње са радом даном уписа у судски регистар.

Члан 6.

Средства
за оснивање и рад Института у државној су својини.

Члан 7.

Даном
почетка рада Институт преузима средства, имовину, права, обавезе и запослене
Института за заштиту здравља Србије „Др Милан Јовановић Батут”, у Београду.

Члан 8.

Органи
Института јесу директор, Управни одбор и Надзорни одбор.

Управни
одбор Института има седам чланова од којих су три члана из реда запослених у
Институту.

Надзорни
одбор Института има пет чланова од којих су два члана из реда запослених у
Институту.

Директора,
Управни и Надзорни одбор Института именује и разрешава оснивач.

Члан 9.

Управни
и Надзорни одбор Института за заштиту здравља Србије „Др Милан Јовановић
Батут”, у Београду, обављаће послове Управног и Надзорног одбора Института до
именовања органа Института.

Управни
одбор Института за заштиту здравља Србије „Др Милан Јовановић Батут” у Београду,
донеће статут и друге опште акте неопходне за упис у регистар и почетак рада
Института.

Члан 10.

До
именовања директора Института, његове послове ће обављати и вршити његова
овлашћења директор Института за заштиту здравља Србије „Др Милан Јовановић Батут”
прим. др сци. мед. Тања Кнежевић.

Члан 11.

Ова
одлука ступа на снагу наредног дана од дана објављивања у „Службеном гласнику
Републике Србије”.





05 број 022-3543/2006

У Београду, 15. јуна 2006. године

Влада

Председник,

Војислав Коштуница, с.р



