


	
	Zakon


	
	На основу члана 112. став 1. тачка 2. Устава Републике Србије, доносим
	УКАЗ
	о проглашењу Закона о потврђивању Споразума између Владе Републике Србије и Владе Републике Италије о сарадњи у области енергетике
	
	Проглашава се Закон о потврђивању Споразума између Владе Републике Србије и Владе Републике Италије о сарадњи у области енергетике, који је донела Народна скупштина Републике Србије на Десетој седници Другог редовног заседања у 2012. години, 29. децембра 2012. године.
	ПР број 126
	У Београду, 29. децембра 2012. године
	Председник Републике,
	Томислав Николић, с.р.
	
	ЗАКОН
	о потврђивању Споразума између Владе Републике Србије и Владе Републике Италије о сарадњи у области енергетике
	"Службени гласник РС - 
	Међународни уговори", број 7 од 29. децембра 2012.
	
	Члан 1.
	Потврђује се Споразум између Владе Републике Србије и Владе Републике Италије о сарадњи у области енергетике, сачињен у Риму 25. октобра 2011. године, у по два примерка на српском, италијанском и енглеском језику.
	Члан 2.
	Текст Споразума између Владе Републике Србије и Владе Републике Италије о сарадњи у области енергетике на српском језику гласи:
	
	
	СПОРАЗУМ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РЕПУБЛИКЕ ИТАЛИЈЕ О САРАДЊИ У ОБЛАСТИ ЕНЕРГЕТИКЕ
	
	Са циљем да унапреде сарадњу у области енергетике Влада Републике Србије и Влада Републике Италије (у даљем тексту: Стране) су се договориле како следи:
	Члан 1.
	1. Услови предвиђени овим споразумом примењују се на пројекте из Анекса 1. Споразума који је потписан 13. новембра 2009. године између Министарства рударства и енергетике Републике Србије и Министарства економског развоја Републике Италије о сарадњи у области енергетике, а нарочито на пројекат „Систем ХЕ на Ибру” (партнерске компаније: „SECI Energia S.p.A.” и ЈП „Електропривреда Србије”). Услови предвиђени овим споразумом такође се примењују на пројект „Средња Дрина”, под условом да сва отворена питања која се односе на поменути Пројекат у БиХ буду решена.
	2. Влада Републике Србије и Влада Републике Италије ће заједно, уз сагласност Владе Републике Српске – БиХ, примењивати услове овог споразума за остале пројекте на реци Дрини и друге пројекте (у даљем тексту: заједнички пројекти) који су побројани у Анексу овог споразума.
	3. Стране сматрају „заједничким пројектима” у смислу подтачке 1. и 2. овог члана изградњу постројења за производњу електричне енергије из обновљивих извора, те извоз енергије произведене у Републику Италију у року из члана 3e) како би се допринело постизању циљева из потписаних споразума, Анекса и овог споразума, као и циљева који су за Републику Италију прописани директивом 2009/28/ЕЗ. О тако одређеним „заједничким пројектима” Влада Републике Италије обавештава Комисију ЕЗ у року од шездесет дана од дана потписивања овог споразума.
	Члан 2.
	1. Влада Републике Србије и Влада Републике Италије ће у оквиру својих овлашћења, а позивајући
	се на:
	– Протокол о сарадњи у области енергетике који је потписан у Београду 9. марта 2009. године између Министарства рударства и енергетике Републике Србије и Министарства економског развоја Републике Италије у циљу промовисања стратешке сарадње између Страна у енергетском сектору а нарочито сарадње у области хидроенергетике, изградње у Републици Србији нових електрана за производњу електричне енергије из обновљивих извора енергије и њеног извоза у Републику Италију;
	– Споразум који је потписан 9. марта 2009. године у Београду између Министарства рударства и енергетике Републике Србије и Министарства економског развоја Републике Италије, којим се утврђују стратешки партнери који ће сарађивати ради остваривања сарадње између Републике Италије и Републике Србије у области енергетике;
	– Споразум који је потписан 13. новембра 2009. године у Риму између Министарства рударства и енергетике Републике Србије, Министарства економског развоја Републике Италије и Министарства за животну средину и заштиту копна и мора Републике Италије којим се предвиђа закључивање посебних споразума у вези члана 1. и Протокола о сарадњи којима се идентификују планови подстицаја за обновљиве изворе енергије који су примењиви за обе стране, а нарочито око гаранције порекла издате за електричну енергију из обновљивих извора енергије у складу са Директивом 2001/77/ЕЗ и самим тим у складу са Директивом 2009/28/ЕЗ;
	– Заједничко саопштење које су потписали 10. фебруара 2010. године у Риму председник Владе Републике Српске – БиХ, министар економског развоја Републике Италије и министар привреде, енергетике и рударства Републике Српске – БиХ, којим се објављује узајамно интересовање за развој сарадње у области енергетике, дајући предност заједничкој реализацији постројења за производњу електричне енергије, нарочито из обновљивих извора енергије, између стратешких партнера из Републике Србије, Републике Италије и Републике Српске – БиХ;
	– Споразум о сарадњи који су потписали министар рударства и енергетике Републике Србије и министар индустрије, енергетике и рударства Републике Српске – БиХ, 26. априла 2010. године у Београду, којим се изражава намера да се истражи хидропотенцијал средњег тока реке Дрине у намери да се изграде електране, укључујући могућност учешћа стратешких партнера;
	– Заједничко саопштење о заједничком истраживању, изградњи и експлоатацији хидроелектрана на средњем току реке Дрине, коју су потписали министар рударства и енергетике Републике Србије, министар економског развоја Републике Италије и министар индустрије, енергетике и рударства Републике Српске – БиХ, 26. априла 2010. године у Београду, и
	– ток састанака одржаних у Риму 7. јуна 2011. године у Министарству економског развоја, где су надлежни министри Републике Србије, Републике Италије и Републике Српске – БиХ потврдили своје намере да у оквиру своје надлежности помогну спровођење горе поменутих споразума, у складу са позитивним законским прописима Републике Србије, Републике Италије и Републике Српске, усаглашеним са прописима Европске уније,
	подржати и пратити све активности које се односе на реализацију Споразума између Министарства рударства и енергетике Републике Србије и Министарства економског развоја Италије од 9. марта и 13. новембра 2009. године и Споразума између Министарства рударства и енергетике Републике Србије, Министарства економског развоја Републике Италије и Министарства за животну средину и заштиту копна и мора Републике Италије, који је потписан у Риму 13. новембра 2009. године, као и активности Јавног предузећа за пренос електричне енергије и управљање преносним системом Републике Србије, као оператора преносног система, у складу са овим споразумима.
	2. Влада Републике Србије и Влада Републике Италије ће подржати и пратити реализацију члана 2. Протокола о сарадњи, односно реализацију пројеката предвиђених Анексом 1 Споразума из става 1. овог члана, који се односе на пројекте за производњу електричне енергије преко стратешких партнера „SECI Energia S.p.A.” и ЈП „Електропривреда Србије”, и изградњу инфраструктуре и повезивање са преносним системом Републике Србије, водећи рачуна о томе да стратешки партнери у реализацији пројеката поступају у складу са позитивним законским прописима у Републици Србији, а тако ће поступати и оператор преносног система Републике Србије на чији систем ће инфраструкура бити повезана.
	3. Влада Републике Србије ће нарочито пратити да ли ће Оператор преносног система Републике Србије приликом преноса енергије из објеката који се реализују у оквиру Споразума поступати у складу са правилима преносног система Републике Србије.
	4. У вези са реализацијом енергетских пројеката обухваћених горе поменутим Споразумом, Влада Републике Србије ће подржати активности и других надлежних државних органа.
	У том циљу Влада Републике Србије ће у складу са законским оквиром Републике Србије, размотрити питања начина и услова прибављања земљишта, динамике припреме планских докумената и издавања грађевинске дозволе правним лицима која реализују пројекте и то у фазама пројектовања и изградње енергетских објеката.
	5. Стране ће, у оквиру својих надлежности, обезбедити пренос електричне енергије произведене из обновљивих извора из Републике Србије преко суседних Земаља у Републику Италију у оквиру овог споразума за читав временски период назначен у члану 3е) овог споразума.
	Члан 3. 
	1. Да би се обезбедила техничка и економска одрживост и омогућила практична имплементација планираних пројеката хидроелектрана предвиђених Анексом 1. (као што је измењено овим споразумом) Споразума који је потписан 13. новембра 2009. године и обезбедила благовремена реализација преносне инфраструктуре која је потребна за извоз енергије из обновљивих извора произведене у горе поменутим електранама, утврђују се следећи услови:
	а) Италијански подстицаји који важе за енергију из обновљивих извора која се увози у Републику Италију из електрана реализованих у оквиру горе поменутих споразума, што ће допринети постизању италијанских националних циљева у вези обновљиве енергије који су утврђени Директивом 2009/28/ЕЗ (пројекат „Ибар” и пројект „Средња Дрина” и други пројекти дати у Анексу овог споразума) – биће по природи подстицајна тарифа, која укључује вредност подстицаја и вредност енергије;
	б) Свеукупна feed in тарифа има фиксну вредност, без потенцијалних трошкова преноса везаних за извоз енергије из Републике Србије у Републику Италију преко Црне Горе;
	ц) Дефиниција фиксне вредности свеобухватне „feed in” тарифе наведене под тач. б) и е) биће усвојена посебним декретом Председника Савета министара Републике Италије који се доноси у складу са чланом 36. став 2. италијанског Законодавног декрета бр. 28 од 3. марта 2011. године; 
	
	д) Сви трошкови преноса као и трошкови преноса везани за српско-црногорску интерконекцију у складу с чланом 2.5 овог споразума, као и трошкови преноса везани за јавну италијанско-црногорску интеконекцију и у случају загушења, биће предмет контроле и биће дефинисани у каснијој фази узимајући у обзир такође исход јавне процедуре предвиђене чланом 40. италијанског Законодавног декрета бр. 93 од 1. јула 2011. године, такве варијабилне вредности додаваће се вредности прецизираној у тачки б) овог члана;
	е) Подстицајни период траје петнаест година у фиксној вредности од 155 € МWh; по истеку подстицајног рока, произведена енергија имаће приступ италијанском тржишту електричне енергије под тржишним условима; подстицаји ће се одобрити за пројекте из члана 1. овог споразума за хидроелектране које буду завршене и стављене у функцију до краја 2020. године;
	ф) Оператор услуга у области енергетике Републике Италије „GSE” (Gestorе dei Servizi Elettrici) ће повући енергију у складу са тачкама а), б) и д) током подстицајног периода на италијанском везном чвору јавне интерконекције између Републике Италије и Црне Горе, без обзира на инсталисану снагу и врсту хидроелектрана, и поред важећих прописа у Републици Италији;
	г) Енергију ће „GSE” повлачити на основу вишегодишњих или годишњих уговора о куповини енергије, чија се важност аутоматски продужава, под истим условима и тарифама током целог подстицајног периода;
	х) Дугорочна додела преносног капацитета потребног за увоз у Републику Италију обновљиве енергије произведене у постројењима поменутим у члану 1. овог споразума, у оквиру италијанске квоте капацитета на италијанско-црногорској интерконекцији следиће након усвајања декрета од стране Министра економског развоја Републике Италије којим се утврђују правила за приступање преносном капацитету унапред у односу на период фактичког стављања у функцију нове интерконекције између Републике Италије и Црне Горе;
	и) Додела италијанске квоте (800 МW) преносног капацитета преко италијанско-црногорске интерконекције извршиће се јавним поступком спроведеним од стране фирме „TERNA S.p.A.” евентуално до краја 2012. године, у складу са одредбом члана 40. италијанског Законодавног декрета бр. 93 од 1. јула 2011. године. Посебно, преносни капацитет биће приоритетно додељен с обзиром на енергију произведену из обновљивих извора енергије у оквиру заједничких пројеката у складу са Директивом 2009/28/ЕЗ чак и у случају загушења, на бази дугорочних уговора са роком важења који се подудара са трајањем подстицајног периода, стратешким партнерима или посебној компанији коју они буду основали у складу са италијанским Законодавним декретом бр. 93 од 1. јула 2011. године.
	Члан 4.
	Овај споразум ступа на снагу на дан пријема последњег обавештења између Страна којим се оне обавештавају, путем дипломатских канала, да је у потпуности окончана интерна правна процедура за њихово ступање на снагу, уколико је таква процедура потребна и биће на снази четири (4) године, са могућношћу продужења за једнаке временске периоде, уколико једна од Страна не обавести другу о својој намери да га не продужи, најмање шест (6) месеци пре датума истека назначеног периода, односно уколико једна од Страна не достави писано обавештење о својој жељи да се Споразум раскине, не касније од шест (6) месеци пре истека рока од четири (4) године.
	Свака Страна може, у писаној форми, раскинути овај споразум. Овај раскид ће ступити на снагу шест (6) месеци пошто је друга страна добила обавештење.
	Раскид овог споразума неће утицати на пројекте или другу врсту активности и сарадњу који су предузети или су у току а нису приведени крају пре истека рока.
	Споразум може бити измењен уз писмени пристанак обе Стране.
	Споразум може бити измењен у случају измена прописа Европске уније и директива ЕУ у вези са гаранцијом порекла.
	Споразум ће бити реализован у складу са одговарајућим националним законодавствима и уз поштовање међународних обавеза, а у случају Италије и у складу са обавезама које проистичу из њеног чланства у Европској унији.
	Сачињено у Риму, 25. октобра 2011. године у по два примерка на српском, италијанском, и енглеском језику, при чему су сви текстови подједнако аутентични. У случају разлика у тумачењу овог споразума, меродаван је текст на енглеском језику.
	
		
			
				
				У име Владе Републике Италије
				Министар економског развоја
				Републике Италије
				Паоло Романи, с.р.
				
				У име Владе Републике Србије Министар 
				за инфраструктуру и енергетику
				Милутин Мркоњић, с.р.
			
		
	
	АНЕКС
	Споразума од 25. октобра 2011. године
	између
	Министарства економског развоја Републике Италије
	и
	Министарства за инфраструктуру и енергетику 
	
	Републике Србије
	
	Хидро потенцијал из обновљивих извора енергије који је предмет овог споразума је следећи:
	I. Хидроелектране у Србији
	ХЕ Систем Ибар
	10 хидроелектрана између Рашке и Краљева
	Укупна инсталисана снага = 117 MW
	E = 480 GWh/годишње
	1. У току је крајња фаза развоја. Подаци су подложни мањим изменама током последње вазе развоја пројекта.
	ХЕ Систем Средња Дрина
	3 хидроелектране између доње воде ХЕ Бајина Башта и акумулација ХЕ Зворник
	Укупна инсталисана снага = 235 MW
	E = 860 GWh/годишње
	1. Подаци су резултат прелиминарне студије и могу подлећи промени током развоја пројекта.
	ХЕ Бајина Башта – надоградња капацитета 
	Ново инсталисана снага = 40 MW
	Е = 70 GWh/годишње
	1. Инсталација је додатна, пета јединица.
	II. Хидроелектране у Републици Српској – БиХ као замена ХЕ Купиново (дато у Анексу 1 Споразума од 13. новембра 2009. године) 
	
	ХЕ Мрсово 
	Инсталисана снага = 44 MW
	Е = 165 GWh/годишње
	1. Подаци су резултат прелиминарне студије и могу подлећи промени током развоја пројекта.
	ХЕ Систем Врбас 
	3 хидроелектране између доње воде ХЕ Бочац и Бања Луке 
	Укупна инсталисана снага = 50 MW
	Е = 215 GWh/годишње
	1. Подаци су резултат прелиминарне студије и могу подлећи промени током развоја пројекта.
	ХЕ Систем Бистрица и Јањина 
	3 хидроелектране на реци Бистрици 
	Укупна инсталисана снага = 35 MW
	Е = 135 GWh/годишње
	1 ХЕ на реци Јањини 
	Инсталисана снага = 4,4 MW
	Е = 16 GWh
	1. Подаци су коначни и добијена је дозвола за изградњу 
	ХЕ Систем ТРЕБИШЊИЦА
	3 хидроелектране узводно од постојеће ХЕ Требиње
	Укупно инсталисана снага = 250 MW
	Е = 480 GWh/годишње
	1. Могућа је замена за друге ХЕ на реци Дрини.
	2. Подаци потичу из студије изводљивости и могу подлећи промени током развоја пројекта.
	III. Mале хидроелектране у Србији и друге хидроелектране у Републици Српској – БиХ
	Ови пројекти ће бити дефинисани разменом писама између Страна у року од 60 дана од потписивања Споразума од 25. октобра 2011. године.
	Члан 3. 
	Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.

