


	
	Zakon


	
	На основу члана 112. став 1. тачка 2. Устава Републике Србије, доносим
	
	УКАЗ
	о проглашењу Закона о потврђивању Споразума између Владе Републике Србије и Владе Руске Федерације 
	о испорукама природног гаса из Руске Федерације у Републику Србију
	Проглашава се Закон о потврђивању Споразума између Владе Републике Србије и Владе Руске Федерације о испорукама природног гаса из Руске Федерације у Републику Србију, који је донела Народна скупштина Републике Србије на Првој седници Првог редовног заседања у 2013. години, 15. марта 2013. године.
	ПР број 28
	У Београду, 15. марта 2013. године
	Председник Републике,
	
	Томислав Николић, с.р.
	
	ЗАКОН
	о потврђивању Споразума између Владе Републике Србије и Владе Руске Федерације о испорукама природног гаса из Руске Федерације у Републику Србију
	
	"Службени гласник РС - Међународни уговори", 
	број 3 од 15. марта 2013.
	
	Члан 1.
	Потврђује се Споразум између Владе Републике Србије и Владе Руске Федерације о испорукама природног гаса из Руске Федерације у Републику Србију, сачињен у Москви, 13. октобра 2012. године, у два примерка на српском и руском језику.
	Члан 2.
	Текст Споразума између Владе Републике Србије и Владе Руске Федерације о испорукама природног гаса из Руске Федерације у Републику Србију на српском језику гласи:
	
	СПОРАЗУМИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РУСКЕ ФЕДЕРАЦИЈЕ О ИСПОРУКАМА ПРИРОДНОГ ГАСА ИЗ РУСКЕ ФЕДЕРАЦИЈЕ У РЕПУБЛИКУ СРБИЈУ
	Влада Републике Србије и Влада Руске Федерације (у даљем тексту: стране), 
	
	тежећи да допринесу повећању енергетске безбедности кроз обезбеђење редовних испорука природног гаса из Руске Федерације у Републику Србију,
	у циљу унапређења и јачања дугорочне економске сарадње између страна,
	развијајући односе започете у складу са одредбама 
	
	Споразума између Савезне владе Савезне Републике Југославије и Владе Руске Федерације о испорукама природног гаса из Руске Федерације у Савезну Републику Југославију од 7. фебруара 1995. године и 
	
	Споразума између Савезне владе Савезне Републике Југославије и Владе Руске Федерације о сарадњи на изградњи гасовода на територији Савезне Републике Југославије од 11. априла 1996. године,
	у намери да заједнички обезбеђују услове за достизање максималног обима испорука природног гаса из Руске Федерације у Републику Србију,
	споразумеле су се о следећем:
	Члан 1.
	Испоруке природног гаса из Руске Федерације у Републику Србију обављаће се од 2012. до 2021. године закључно, у обиму до пет милијарди кубних метара годишње.
	Члан 2.
	Сарадња на основу овог споразума оствариваће се кроз закључивање споразума (уговора) између Отвореног акционарског друштва „Гаспром” (Руска Федерација), које заступају Друштво са ограниченом одговорношћу „Гаспром експорт” (Руска Федерација) и (или) друге компаније које је овластило Отворено акционарско друштво „Гаспром”, као испоручиоца и (или) испоручилаца, с једне стране, и Јавног предузећа „Србијагас” (Република Србија) и других компанија које је овластила српска страна након усаглашавања са Отвореним акционарским друштвом „Гаспром”, као купаца, с друге стране. Наведеним споразумима (уговорима) одређују се годишњи обими, услови и рокови испорука природног гаса, права и обавезе њихових потписника, финансијски и други услови сарадње у складу са законодавством држава страна. 
	
	Извоз гаса из Руске Федерације ради реализације одредаба члана 1. овог споразума врши Друштво са ограниченом одговорношћу „Гаспром експорт”. 
	
	Члан 3.
	Акционарско друштво „Југоросгас” (Република Србија), основано на основу Споразума између Савезне владе Савезне Републике Југославије и Владе Руске Федерације о сарадњи на изградњи гасовода на територији Савезне Републике Југославије од 11. априла 1996. године, наставља са радом усмереним ка изградњи гасовода на територији Републике Србије, њиховој експлоатацији и продаји природног гаса потрошачима у Републици Србији.
	Члан 4.
	Српска страна гарантује да ће благовремено и у потпуности вршити обрачун за природни гас који се испоручује на основу овог споразума.
	У случају неблаговременог плаћања испорука природног гаса које се обављају на основу овог споразума, такве испоруке испоручилац може једнострано обуставити.
	Природни гас који се испоручује у Републику Србију на основу овог споразума намењен је за коришћење на тржишту Републике Србије.
	Члан 5.
	Органи овлашћени за реализацију овог споразума су:
	са српске стране – Министарство енергетике, развоја и заштите животне средине Републике Србије;
	с руске стране – Министарство енергетике Руске Федерације. 
	У случају измена њихових овлашћених органа, стране ће без одлагања, дипломатским путем, о томе обавестити једна другу. 
	
	Члан 6.
	Српска страна неће уводити никаква ограничења или забране у односу на улагања руских привредних субјеката који учествују у реализацији овог споразума, а која су извршена на територији Републике Србије у складу са овим споразумом. 
	
	Члан 7.
	У случају настанка околности које спречавају једну од страна у испуњењу њених обавеза на основу овог споразума, или разлика у погледу тумачења и (или) примене одредаба овог споразума, овлашћени органи страна обавиће консултације ради доношења међусобно прихватљивих решења за превазилажење насталих околности или разлика и обезбеђење остваривања овог споразума.
	Разлике између страна које не могу бити отклоњене кроз консултације између овлашћених органа решаваће се кроз преговоре између страна. 
	
	Члан 8.
	Одредбе овог споразума не утичу на права и обавезе сваке од страна по основу других међународних уговора чија је потписница њена држава. 
	
	Члан 9.
	Овај споразум ступа на снагу од дана пријема последњег писаног обавештења дипломатским путем о томе да су стране обавиле унутрашње државне процедуре неопходне за његово ступање на снагу, и важи закључно до 31. децембра 2021. године.
	Након истека наведеног рока овај споразум се аутоматски продужава на следећи петогодишњи период, ако ниједна од страна најкасније девет месеци пре истека одговарајућег рока дипломатским путем не обавести другу страну о својој намери да га раскине.
	Овај споразум се може изменити уз писану сагласност страна.
	Престанак важења овог споразума не утиче на испуњење обавеза предвиђених споразумима (уговорима) закљученим на основу овог споразума у периоду његовог важења.
	Овај споразум привремено ће се примењивати од дана његовог потписивања. 
	
	Сачињено у Москви, 13. октобра 2012. године, у два примерка, сваки на српском језику и руском језику, при чему оба текста имају подједнаку важност.
	
	
		
			
				
				ЗА ВЛАДУ
				
				ЗА ВЛАДУ
			
			
				
				РЕПУБЛИКЕ СРБИЈЕ
				
				РУСКЕ ФЕДЕРАЦИЈЕ 
			
			
				
				Зорана Михајловић, с.р.
				
				Новак Александр Валентинович, с.р.
			
		
	
	
	Члан 3. 
	Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.

