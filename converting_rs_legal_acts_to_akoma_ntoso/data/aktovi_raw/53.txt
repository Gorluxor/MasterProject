




Редакцијски пречишћен текст
 
 
ЗАКОН
о локалној самоуправи
„Службени гласник РС“, бр. 129 од 29. децембра 2007, 83 од 5. августа 2014 - др. закон, 
101 од 16. децембра 2016 - др. закон, 47 од 20. јуна 2018.
I. ОСНОВНЕ ОДРЕДБЕ
Члан 1.
Овим законом уређују се јединице локалне самоуправе, критеријуми за њихово 
оснивање, надлежности, органи, надзор над њиховим актима и радом, заштита 
локалне самоуправе и друга питања од значаја за остваривање права и дужности 
јединица локалне самоуправе.
Члан 2.
Локална самоуправа је право грађана да непосредно и 
преко слободно изабраних представника управљају јавним пословима од непосредног, 
заједничког и општег интереса за локално становништво, као и право и обавеза 
органа локалне самоуправе да, у складу са законом, планирају, уређују и 
управљају јавним пословима који су у њиховој надлежности и од интереса за 
локално становништво.
*Службени гласник РС, број 
47/2018
Члан 3.
Локална самоуправа остварује се у општини, граду и граду Београду (у даљем 
тексту: јединица локалне самоуправе).
Страни држављани могу имати поједина права у остваривању локалне самоуправе 
под условима и на начин утврђен законом.
Грађани који имају бирачко право и пребивалиште на територији јединице 
локалне самоуправе, управљају пословима локалне самоуправе, у складу с Уставом, 
законом и статутом јединице локалне самоуправе.
Члан 4.
Република Србија може законом поверити јединицама локалне самоуправе поједина 
питања из своје надлежности.
Аутономна покрајина може одлуком поверити јединицама локалне самоуправе 
поједина питања из своје надлежности.
За вршење поверених надлежности средства обезбеђује Република Србија или 
аутономна покрајина, зависно од тога ко је поверио надлежности.
Члан 5.
У вршењу своје надлежности, јединица локалне самоуправе доноси прописе 
самостално, у складу са својим правима и дужностима утврђеним Уставом, законом, 
другим прописом и статутом.
Права и обавезе јединица локалне самоуправе у вршењу поверених надлежности и 
овлашћења Републике Србије и аутономних покрајина у надзору над вршењем 
поверених надлежности уређују се законом.
Члан 6.
Јединица локалне самоуправе одговорна је за квалитетно и ефикасно вршење 
својих и поверених надлежности.
У вршењу своје надлежности јединица локалне самоуправе може бити ограничена 
само у случајевима и под условима утврђеним законом, у складу с Уставом.
Члан 7.
Јединица локалне самоуправе за остваривање својих права и дужности и за 
задовољавање потреба локалног становништва може основати предузећа, установе и 
друге организације које врше јавну службу, у складу са законом и статутом.
Јединица локалне самоуправе може уговором, на начелима конкуренције и 
јавности, поверити правном или физичком лицу обављање послова из става 1. овог 
члана.
Члан 8.
Ради задовољавања општих, заједничких и свакодневних потреба становништва на 
одређеном подручју, јединице локалне самоуправе могу да образују месне заједнице 
или друге облике месне самоуправе, у складу са законом и статутом.
Члан 9.
Односи државних органа и органа територијалне аутономије са органима јединице 
локалне самоуправе заснивају се на правима и обавезама који су утврђени Уставом 
и законом.
Члан 10.
Локална самоуправа ужива правну заштиту у складу с Уставом и законом.
Члан 11.
Највиши правни акт јединице локалне самоуправе је статут.
Статутом се уређују нарочито: права и дужности 
јединице локалне самоуправе и начин њиховог остваривања, број одборника 
скупштине јединице локалне самоуправе, организација и рад органа и служби, 
одређивање органа овлашћеног за покретање поступака пред Уставним, односно 
Управним судом, начин управљања грађана пословима из надлежности јединице 
локалне самоуправе, услови за остваривање облика непосредне самоуправе, 
спровођење обавезног поступка јавне расправе приликом припреме статута, буџета 
(у делу планирања инвестиција), стратешких планова развоја, утврђивања стопе 
изворних прихода, просторних и урбанистичких планова, као и других општих аката 
на основу предлога квалификованог броја грађана или захтева једне трећине 
одборника, оснивање, начин избора органа и рад месне заједнице и других облика 
месне самоуправе, службенa употребa језика и писама националних мањина, у складу 
са законом и друга питања од значаја за јединицу локалне самоуправе.

*Службени гласник РС, број 
47/2018
Члан 12.
Јединица локалне самоуправе има својство правног лица.
Члан 13.
Јединице локалне самоуправе сарађују и удружују се ради остваривања 
заједничких циљева, планова и програма развоја, као и других потреба од 
заједничког интереса и ради њиховог остваривања могу удруживати средства и 
образовати заједничке органе, предузећа, установе и друге организације и службе, 
у складу са законом и статутом. 
Јединице локалне самоуправе могу сарађивати са јединицама локалне самоуправе 
других држава, у оквиру спољне политике Републике Србије, уз поштовање 
територијалног јединства и правног поретка Републике Србије, у складу с Уставом 
и законом.
Одлуку о успостављању сарадње, односно закључењу споразума о сарадњи са 
јединицом локалне самоуправе друге државе, доноси скупштина јединице локалне 
самоуправе, уз сагласност Владе. 
Јединице локалне самоуправе могу оснивати своја удружења, у складу с Уставом 
и законом.
Органи јединица локалне самоуправе могу сарађивати са 
удружењима, хуманитарним организацијама и другим организацијама, у интересу 
јединице локалне самоуправе и становника са свог подручја.
Јединицa локалне самоуправе, у оквиру својих 
надлежности преко својих органа, прати процес европских интеграција Републике 
Србије и развија за то потребне административне капацитете, у складу са законом 
и утврђеном политиком Републике Србије.

*Службени гласник РС, број 
47/2018
Члан 14.
Јединица локалне самоуправе може имати своје симболе и празник, у складу са 
законом и статутом.
Члан 15.
Финансирање локалне самоуправе, као и услови и поступак под којима се 
јединице локалне самоуправе могу задуживати, уређују се законом.
Јединица локалне самоуправе има своју имовину.
Имовином јединице локалне самоуправе самостално управљају органи јединице 
локалне самоуправе, у складу са законом.
II. ЈЕДИНИЦЕ ЛОКАЛНЕ САМОУПРАВЕ
1. Оснивање и територија јединице локалне самоуправе
Члан 16.
Територија и седиште јединице локалне самоуправе одређује се законом.
Оснивању, укидању и промени територије јединице локалне самоуправе претходи 
саветодавни референдум на територији те јединице локалне самоуправе.
Члан 17.
Територију јединице локалне самоуправе чини подручје једног или више 
насељених места, односно катастарских општина које улазе у њен састав.
Територија за коју се оснива јединица локалне самоуправе представља природну 
и географску целину, економски повезан простор, који поседује развијену и 
изграђену комуникацију међу насељеним местима, са седиштем као гравитационим 
центром.
2. Правни статус јединице локалне самоуправе
2.1. Општина
Члан 18.
Општина је основна територијална јединица у којој се остварује локална 
самоуправа, која је способна да преко својих органа самостално врши сва права и 
дужности из своје надлежности и која има најмање 10.000 становника. 

Општине које су образоване до престанка важења Закона о територијалној 
организацији Републике Србије („Службени гласник РС”, бр. 47/91, 79/92, 82/92 – 
испр., 47/94 и 49/99 – др. закон), могу имати мање од 10.000 становника. 

Изузетно, када постоје посебни економски, географски или историјски разлози, 
може се основати нова општина која има мање од 10.000 становника.
Члан 19.
Општина статутом и другим општим актом ближе уређује начин, услове и облике 
вршења права и дужности из своје надлежности.
2.1.1. Надлежност општине
Члан 20.
Општина, преко својих органа, у складу с Уставом и 
законом:
1. доноси свој статут, буџет и завршни рачун, 
просторни и урбанистички план и програм развоја општине, као и стратешке планове 
и програме локалног економског развоја;
2. уређује и обезбеђује обављање и развој комуналних 
делатности, локални превоз, коришћење грађевинског земљишта и пословног 
простора;
3. стара се о изградњи, реконструкцији, одржавању и 
коришћењу локалних путева и улица и других јавних објеката од општинског 
значаја;
4. стара се о задовољавању потреба грађана у области 
просвете (предшколско васпитање и образовање и основно и средње образовање и 
васпитање), научноистраживачке и иновационе делатности, културе, здравствене и 
социјалне заштите, дечије заштите, спорта и физичке културе;
5. обезбеђује остваривање посебних потреба особа са 
инвалидитетом и заштиту права осетљивих група;
6. стара се о развоју и унапређењу туризма, занатства, 
угоститељства и трговине;
7. доноси и реализује програме за подстицање локалног 
економског развоја, предузима активности за одржавање постојећих и привлачење 
нових инвестиција и унапређује опште услове пословања;
8. стара се о заштити животне средине, заштити од 
елементарних и других непогода, заштити културних добара од значаја за општину;
9. стара се о заштити, унапређењу и коришћењу 
пољопривредног земљишта и спроводи политику руралног развоја;
10. стара се о остваривању, заштити и унапређењу 
људских и мањинских права, родној равноправности, као и о јавном информисању у 
општини;
11. образује и уређује организацију и рад органа, 
организација и служби за потребе општине, организује службу правне помоћи 
грађанима и уређује организацију и рад мировних већа;
12. утврђује симболе општине и њихову употребу;
13. управља општинском имовином и утврђује стопе 
изворних прихода, као и висину локалних такси;
14. прописује прекршаје за повреде општинских прописа;
15. обавља и друге послове од локалног значаја 
одређене законом (нпр. у областима одбране, заштите и спасавања, заштите од 
пожара, омладинске политике, зоохигијене и др.), као и послове од непосредног 
интереса за грађане, у складу са Уставом, законом и статутом.
Јединствени попис послова, који су у складу са овим 
законом у надлежности општина, обезбеђује министарство надлежно за локалну 
самоуправу на основу података добијених од општина и органа државне управе.

*Службени гласник РС, број 
47/2018
2.1.2. Поверавање јавних овлашћења
Члан 21.
Поједини послови државне управе законом се могу поверити свим или појединим 
општинама, у интересу ефикаснијег и рационалнијег остваривања права и обавеза 
грађана и задовољавања њихових потреба од непосредног интереса за живот и рад. 

Средства за обављање поверених послова обезбеђују се у буџету Републике 
Србије у складу са врстом и обимом послова.
Члан 22.
Општина обавља као поверене послове поједине послове инспекцијског надзора из 
области, просвете, здравства, заштите животне средине, рударства, промета робе и 
услуга, пољопривреде, водопривреде и шумарства и друге инспекцијске послове у 
складу са законом.
2.2. Град
Члан 23.
Град је јединица локалне самоуправе утврђена законом, која представља 
економски, административни, географски и културни центар ширег подручја и има 
више од 100.000 становника.
Изузетно, када постоје посебни економски, географски или историјски разлози, 
може се утврдити да је град и територијална јединица која има мање од 100.000 
становника.
Територија за коју се образује град, представља природну географску целину, 
економски повезан простор који поседује изграђену комуникацију међу насељеним 
местима са седиштем града као гравитационим центром.
Одредбе овог закона које се односе на општину примењују се и на град, ако 
овим законом није друкчије одређено.
Члан 24.
Град врши надлежности општине, као и друге надлежности и послове државне 
управе, који су му законом поверени.
Град, у складу са законом, образује комуналну полицију, обезбеђује и 
организује вршење послова комуналне полиције.
Члан 25.
Статутом града може се предвидети да се на територији града образују две или 
више градских општина. Статутом града се уређују послови из надлежности града 
које врше градске општине.
2.3. Град Београд
Члан 26.
Положај града Београда уређује се посебним законом.
3. Органи јединица локалне самоуправе
3.1. Општина
Члан 27.
Органи општине су: скупштина општине, председник општине, општинско веће и 
општинска управа.
3.1.1. Скупштина општине
Члан 28.
Скупштина општине је највиши орган општине који врши основне функције локалне 
власти, утврђене Уставом, законом и статутом.
Скупштину општине чине одборници, које бирају грађани на непосредним 
изборима, тајним гласањем, у складу са законом и статутом општине.
Скупштина општине се сматра конституисаном избором председника скупштине и 
постављењем секретара скупштине.
Члан 29.
Број одборника у скупштини општине утврђује се статутом општине, с тим што не 
може бити мањи од 19, ни већи од 75.
Члан 30.
Одборник не може бити запослени у општинској управи и лице које именује, 
односно поставља скупштина општине.
Ако запослени у општинској управи буде изабран за одборника, права и обавезе 
по основу рада мирују му док траје његов одборнички мандат.
Даном потврђивања одборничког мандата лицима које је именовала, односно 
поставила скупштина јединице локалне самоуправе, престаје функција на коју су 
именовани, односно постављени.
Прописи којима се уређује спречавање сукоба интереса при вршењу јавних 
функција, не искључују примену одредаба овог закона о пословима који су одређени 
као неспојиви са функцијом одборника скупштине општине.
Члан 31.
Одборници се бирају на четири године.
Одборник има право на заштиту мандата, укључујући и судску заштиту, која се 
остварује сходном применом закона којим се уређује заштита изборног права у 
изборном поступку.
Одборник има право да буде редовно обавештаван о 
питањима од значаја за обављање одборничке дужности, као и да на лични захтев од 
органа и служби општине добије податке који су му потребни за рад.
За благовремено достављање обавештења, тражених 
података, списа и упутстава одговоран је секретар скупштине општине, а начелник 
општинске управе, односно управе за поједине области – када се обавештење, 
тражени податак, спис и упутство односе на делокруг и рад општинске управе.

*Службени гласник РС, број 
47/2018
Члан 32.
Скупштина општине, у складу са законом:
1) доноси статут општине и пословник скупштине;
2) доноси буџет и завршни рачун општине;
3) утврђује стопе изворних прихода општине, као и начин и мерила за 
одређивање висине локалних такси и накнада;
4) доноси програм развоја општине и појединих делатности;
5) доноси просторни и урбанистички план општине и 
програме уређивања грађевинског земљишта;
6) доноси прописе и друге опште акте;
6а) бира и разрешава локалног омбудсмана;
7) расписује општински референдум и референдум на делу територије општине, 
изјашњава се о предлозима садржаним у грађанској иницијативи и утврђује предлог 
одлуке о самодоприносу;
8) оснива службе, јавна предузећа, установе и организације, утврђене статутом 
општине и врши надзор над њиховим радом;
9) именује и разрешава управни и надзорни одбор, именује и разрешава 
директоре јавних предузећа, установа, организација и служби, чији је оснивач и 
даје сагласност на њихове статуте, у складу са законом;
10) бира и разрешава председника скупштине и заменика председника скупштине;
11) поставља и разрешава секретара скупштине;
12) бира и разрешава председника општине и, на предлог председника општине, 
бира заменика председника општине и чланове општинског већа;
13) утврђује општинске таксе и друге локалне приходе који општини припадају 
по закону;
14) утврђује накнаду за уређивање грађевинског земљишта;
15) доноси акт о јавном задуживању општине, у складу са законом којим се 
уређује јавни дуг;
16) прописује радно време угоститељских, трговинских и занатских објеката;
17) даје мишљење о републичком, покрајинском и регионалном просторном плану;
18) даје мишљење о законима којима се уређују питања од интереса за локалну 
самоуправу;
19) даје сагласност на употребу имена, грба и другог обележја општине;
20) обавља и друге послове утврђене законом и статутом.

*Службени гласник РС, број 
47/2018
Члан 33.
Скупштина општине одлучује ако седници присуствује већина од укупног броја 
одборника.
Одлуке се доносе већином гласова присутних одборника, уколико законом или 
статутом није друкчије одређено.
О доношењу статута, буџета, просторних и урбанистичких планова одлучује се већином 
гласова од укупног броја одборника.

*Службени гласник РС, број 
47/2018
Члан 34.
Седницу скупштине општине сазива председник скупштине, по потреби, а најмање 
једном у три месеца.
Председник скупштине је дужан да седницу закаже на захтев председника 
општине, општинског већа или једне трећине одборника, у року од седам дана од 
дана подношења захтева, тако да дан одржавања седнице буде најкасније у року од 
15 дана од дана подношења захтева.
У ситуацијама које оправдавају хитност у сазивању 
седнице скупштине, председник скупштине може заказати седницу у року који није 
краћи од 24 часа од пријема захтева. 
Захтев за сазивање седнице из става 3. овог члана мора 
да садржи разлоге који оправдавају хитност сазивања, као и образложење последица 
које би наступиле њеним несазивањем. 
Минималан рок за сазивање седнице скупштине, из става 
3. овог члана, не односи се на сазивање седнице скупштине у условима проглашене 
ванредне ситуације.
Ако председник скупштине не закаже седницу у року из става 2. овог члана, 
седницу може заказати подносилац захтева, а председава одборник кога одреди 
подносилац захтева.
Председник скупштине може одложити седницу коју је сазвао само у случају када 
не постоји кворум потребан за рад, а у другим случајевима о одлагању седнице 
одлучује скупштина. 

*Службени гласник РС, број 
47/2018
Члан 35.
Седнице скупштине општине су јавне.
Скупштина општине може одлучити да седница скупштине не буде јавна из разлога 
безбедности и других разлога утврђених законом.
Члан 36.
Скупштина општине оснива стална или повремена радна тела за разматрање питања 
из њене надлежности.
Радна тела дају мишљење на предлоге прописа и одлука које доноси скупштина 
општине и обављају друге послове утврђене статутом општине.
Број радних тела, избор, права и дужности председника и чланова радних тела 
утврђују се пословником о раду скупштине општине.
Радно тело може организовати јавно слушање о 
предлозима прописа и одлука o којима одлучује скупштина.

*Службени гласник РС, број 
47/2018
Члан 37.
Одборник не може бити позван на кривичну одговорност, притворен или кажњен 
због изнетог мишљења или давања гласа на седници скупштине и радних тела.
Члан 38.
Скупштина општине има председника скупштине.
Председник скупштине организује рад скупштине општине, сазива и председава 
њеним седницама и обавља друге послове утврђене законом и статутом општине.
Председник скупштине, на предлог најмање 1/3 одборника, бира се из реда 
одборника, на време од четири године, тајним гласањем, већином гласова од 
укупног броја одборника скупштине општине.
Председник скупштине може бити разрешен и пре истека времена за које је 
изабран, на исти начин на који је биран.
Председник скупштине може бити на сталном раду у општини.
Члан 39.
Председник скупштине има заменика који га замењује у случају његове 
одсутности и спречености да обавља своју дужност.
Заменик председника скупштине бира се и разрешава на исти начин као и 
председник скупштине.
Ако заменику председника скупштине мирују права из 
радног односа услед избора на ту функцију, заменик председника скупштине може 
бити на сталном раду у општини.

*Службени гласник РС, број 
47/2018
Члан 40.
Скупштина општине има секретара који се стара о обављању стручних послова у 
вези са сазивањем и одржавањем седница скупштине и њених радних тела и руководи 
административним пословима везаним за њихов рад.
Секретар скупштине се поставља, на предлог председника скупштине, на четири 
године и може бити поново постављен.
За секретара скупштине општине може бити постављено лице 
које има стечено високо образовање из научне области правне науке на основним 
академским студијама у обиму од најмање 240 ЕСПБ бодова, мастер академским 
студијама, специјалистичким академским студијама, специјалистичким струковним 
студијама, односно на основним студијама у трајању од најмање четири године или 
специјалистичким студијама на факултету, са положеним стручним испитом за рад у органима управе и радним 
искуством од најмање три године.
Скупштина општине може, на предлог председника скупштине, разрешити секретара 
и пре истека мандата.
Секретар може имати заменика који га замењује у случају његове одсутности.
Заменик секретара скупштине општине поставља се и разрешава на исти начин и 
под истим условима као и секретар.

*Службени гласник РС, број 
47/2018
Члан 41.
Начин припреме, вођење и рад седнице скупштине општине и друга питања везана 
за рад скупштине уређују се њеним пословником.
3.1.2. Извршни органи општине
Члан 42.
Извршни органи општине су председник општине и општинско веће.
Члан 43.
Председника општине бира скупштина општине, из реда одборника, на време од 
четири године, тајним гласањем, већином гласова од укупног броја одборника 
скупштине општине.
Председник општине има заменика који га замењује у случају његове одсутности 
и спречености да обавља своју дужност.
Председник скупштине општине предлаже кандидата за председника општине.
Кандидат за председника општине предлаже кандидата за заменика председника 
општине из реда одборника, кога бира скупштина општине на исти начин као 
председника општине.
Председнику општине и заменику председника општине избором на ове функције 
престаје мандат одборника у скупштини општине.
Председник општине и заменик председника општине су на сталном раду у 
општини.
Члан 44.
Председник општине: 
1) представља и заступа општину;
2) предлаже начин решавања питања о којима одлучује скупштина;
3) наредбодавац је за извршење буџета;
4) усмерава и усклађује рад општинске управе;
5) доноси појединачне акте за које је овлашћен законом, статутом или одлуком 
скупштине;
6) врши и друге послове утврђене статутом и другим актима општине.
Члан 45.
Општинско веће чине председник општине, заменик председника општине, као и 
чланови општинског већа чији је број утврђен статутом општине и које бира 
скупштина општине, на период од четири године, тајним гласањем, већином од 
укупног броја одборника.
Кандидате за чланове општинског већа предлаже кандидат за председника 
општине. 
Када одлучује о избору председника општине, скупштина општине истовремено 
и обједињено 
одлучује о избору заменика председника општине и чланова општинског већа.
Председник општине је председник општинског већа.
Заменик председника општине је члан општинског већа по функцији.
Општинско веће, чије чланове бира скупштина 
општине на предлог председника општине, може да има до пет чланова за општине до 
15.000 становника, до седам за општине до 50.000 становника, до девет за 
општине, односно градове до 100.000 становника, односно до 11 за градове преко 
100.000 становника, у складу са подацима последњег пописа становништва.
Чланови општинског већа које бира скупштина општине не могу истовремено бити 
и одборници, а могу бити задужени за једно или више одређених подручја из 
надлежности општине.
Одборнику који буде изабран за члана општинског већа престаје одборнички 
мандат.
Чланови општинског већа могу бити на сталном раду у општини.

*Службени гласник РС, број 
47/2018
Члан 46.
Општинско веће:
1) предлаже статут, буџет и друге одлуке и акте које доноси скупштина;
2) непосредно извршава и стара се о извршавању одлука и других аката 
скупштине општине;
3) доноси одлуку о привременом финансирању у случају да скупштина општине не 
донесе буџет пре почетка фискалне године;
4) врши надзор над радом општинске управе, поништава или укида акте општинске 
управе који нису у сагласности са законом, статутом и другим општим актом или 
одлуком које доноси скупштина општине;
5) решава у управном поступку у другом степену о правима и обавезама грађана, 
предузећа и установа и других организација у управним стварима из надлежности 
општине;
5а) прати реализацију програма пословања и врши 
координацију рада јавних предузећа чији је општина оснивач; 
5б) подноси тромесечни извештај о раду јавних 
предузећа скупштини општине, ради даљег извештавања у складу са законом којим се 
уређује правни положај јавних предузећа;
6) стара се о извршавању поверених надлежности из оквира права и дужности 
Републике, односно аутономне покрајине;
7) поставља и разрешава начелника општинске управе, односно начелнике управа 
за поједине области;
8) врши и друге послове, у складу са законом.

*Службени гласник РС, број 
47/2018
Члан 47.
Председник општине представља општинско веће, сазива и води његове седнице. 

Председник општине је одговоран за законитост рада општинског већа. 

Председник општине је дужан да обустави од примене одлуку општинског већа за 
коју сматра да није сагласна закону. 
Општинско веће може да одлучује ако седници присуствује већина од укупног 
броја његових чланова.
Општинско веће одлучује већином гласова присутних чланова, ако законом или 
статутом општине за поједина питања није предвиђена друга већина.
Организација, начин рада и одлучивања општинског већа, детаљније се уређује 
његовим пословником, у складу са овим законом и статутом.
Члан 48.
Председник општине и општинско веће редовно извештавају скупштину општине, по 
сопственој иницијативи или на њен захтев, о извршавању одлука и других аката 
скупштине општине.
Члан 49.
Председник општине може бити разрешен пре истека времена на које је биран, на 
образложен предлог најмање трећине одборника, на исти начин на који је изабран.
О предлогу за разрешење председника општине мора се расправљати и одлучивати 
у року од 15 дана од дана достављања предлога председнику скупштине, 
уз примену минималног рока за сазивање седнице из члана 34. ст. 2. и 3. овог 
закона.
Ако скупштина не разреши председника општине, одборници који су поднели 
предлог за разрешење не могу поново предложити разрешење председника општине, 
пре истека рока од шест месеци од одбијања претходног предлога.

*Службени гласник РС, број 
47/2018
Члан 50.
Разрешењем председника општине престаје мандат заменика председника општине и 
општинског већа. 
Заменик председника општине, односно члан општинског већа, могу бити 
разрешени пре истека времена на које су бирани, на предлог председника општине 
или најмање једне трећине одборника, на исти начин на који су изабрани.
Истовремено са предлогом за разрешење заменика председника општине или члана 
општинског већа, председник општине је дужан да скупштини општине поднесе 
предлог за избор новог заменика председника општине или члана општинског већа, 
која истовремено доноси одлуку о разрешењу и о избору.
О поднетој оставци председника општине, заменика 
председника општине или члана општинског већа, председник скупштине општине 
обавештава одборнике на почетку прве наредне седнице скупштине општине.
Председник општине, заменик председника општине или члан општинског већа који 
су разрешени или су поднели оставку, остају на дужности и врше текуће послове, 
до избора новог председника општине, заменика председника општине или члана 
општинског већа.

*Службени гласник РС, број 
47/2018
Члан 51.
Престанком мандата скупштине престаје мандат извршних органа општине, с тим 
да они врше текуће послове из своје надлежности до ступања на дужност новог 
председника општине и општинског већа, односно председника и чланова привременог 
органа ако је скупштини мандат престао због распуштања скупштине. 

3.1.3. Општинска управа
Члан 52.
Општинска управа:
1) припрема нацрте прописа и других аката које доноси скупштина општине, 
председник општине и општинско веће;
2) извршава одлуке и друге акте скупштине општине, председника општине и 
општинског већа;
3) решава у управном поступку у првом степену о правима и дужностима грађана, 
предузећа, установа и других организација у управним стварима из надлежности 
општине;
4) обавља послове управног надзора над извршавањем прописа и других општих 
аката скупштине општине;
5) извршава законе и друге прописе чије је извршавање поверено општини;
6) обавља стручне и административно-техничке послове 
за потребе рада скупштине општине, председника општине и општинског већа.

*Службени гласник РС, број 
47/2018
Члан 53.
Општинска управа образује се као јединствени орган, а могу се образовати и 
општинске управе за поједине области у општинама са преко 50.000 становника.
Члан 54.
Општинском управом, као јединственим органом, руководи начелник.
За начелника општинске управе може бити постављено 
лице које има стечено високо образовање из научне области правне науке на 
основним академским студијама у обиму од најмање 240 ЕСПБ бодова, мастер 
академским студијама, мастер струковним студијама, специјалистичким академским 
студијама, специјалистичким струковним студијама, односно на основним студијама 
у трајању од најмање четири године или специјалистичким студијама на факултету, 
најмање пет година радног искуства у струци и положен државни стручни испит за 
рад у органима државне управе.
У општинској управи образованој као јединствени орган, за вршење сродних 
послова, могу се образовати унутрашње организационе јединице.

*Службени гласник РС, број 
47/2018
Члан 55.
Кад се општинска управа организује у више управа, радом управе руководи 
начелник.
За начелника управе за поједине области може бити 
постављено лице које има стечено високо образовање из одговарајуће научне 
области у односу на делокруг управе, на основним академским студијама у обиму од 
најмање 240 ЕСПБ бодова, мастер академским студијама, мастер струковним 
студијама, специјалистичким академским студијама, специјалистичким струковним 
студијама, односно на основним студијама у трајању од најмање четири године или 
специјалистичким студијама на факултету, најмање пет година радног искуства у 
струци и положен државни стручни испит за рад у органима државне управе.
У оквиру управе, за вршење сродних послова, могу се образовати унутрашње 
организационе јединице.

*Службени гласник РС, број 
47/2018
Члан 56.
Начелника општинске управе, односно управе за поједине области поставља 
општинско веће, на основу јавног огласа, на пет година.
Начелник општинске управе може имати заменика који га замењује у случају 
његове одсутности и спречености да обавља своју дужност.
Заменик начелника општинске управе се поставља на исти начин и под истим 
условима као начелник. 
Руководиоце организационих јединица у управи распоређује начелник.
Члан 57.
Начелник за свој рад и рад управе одговара
општинском 
већу у складу са статутом општине и актом о организацији општинске управе.

*Службени гласник РС, број 
47/2018
Члан 58.
Статутом општине може се предвидети да се за поједине 
области (економски развој, урбанизам, примарна здравствена заштита, заштита 
животне средине, пољопривреда и др.) постављају помоћници председника општине.
Помоћнике председника општине поставља и разрешава 
председник општине.
Помоћници председника општине покрећу иницијативе, 
предлажу пројекте и сачињавају мишљења у вези са питањима која су од значаја за 
развој у областима за које су постављени и врше друге послове по налогу 
председника општине.
Помоћници председника општине се постављају у кабинету 
председника општине најдуже на период док траје дужност председника општине.
У општини до 15.000 становника може бити постављен 
један помоћник председника општине, у општини до 50.000 становника највише два 
помоћника а у општини до 100.000 становника највише три помоћника, у складу са 
подацима последњег пописа становништва.

*Службени гласник РС, број 
47/2018
Члан 59.
Акт о организацији општинске управе доноси скупштина општине на предлог 
општинског већа.
Акт о унутрашњем уређењу и систематизацији општинске 
управе, служби и организација обједињује начелник и доставља општинском већу на 
усвајање.

*Службени гласник РС, број 
47/2018
Члан 60.
Општинска управа у обављању управног надзора може:
1) наложити решењем извршење мера и радњи у одређеном року;
2) изрећи мандатну казну;
3) поднети пријаву надлежном органу за учињено кривично дело или привредни 
преступ и поднети захтев за покретање прекршајног поступка;
4) издати привремено наређење, односно забрану;
5) обавестити други орган, ако постоје разлози, за предузимање мера за који 
је тај орган надлежан;
6) предузети и друге мере за које је овлашћена законом, прописом или општим 
актом.
Овлашћења и организација за обављање послова из става 1. овог члана, ближе се 
уређују одлуком скупштине општине.
Члан 61.
У поступку пред општинском управом, у коме се решава о правима, обавезама и 
интересима грађана и правних лица, примењују се прописи о управном поступку.
Члан 62.
Општинско веће решава сукоб надлежности између општинске управе и других 
предузећа, организација и установа кад на основу одлуке скупштине општине 
одлучују о појединим правима грађана, правних лица или других странака, као и 
између општинских управа за поједине области.
Начелник општинске управе, односно начелник управе за поједине области решава 
сукоб надлежности између унутрашњих организационих јединица.
Члан 63.
Послове општинске управе који се односе на остваривање права, обавеза и 
интереса грађана и правних лица могу обављати лица која имају прописану школску 
спрему, положен стручни испит за рад у органима државне управе и одговарајуће 
радно искуство, у складу са законом и другим прописом.
Члан 64.
О изузећу начелника општинске управе, односно начелника управе за поједине 
области решава општинско веће.
О изузећу службеног лица у општинској управи решава начелник.
3.2. Град
Члан 65.
Органи града су: скупштина града, градоначелник, градско веће и градска 
управа.
Члан 66.
Органи града обављају послове предвиђене овим законом за органе општине, као 
и друге послове утврђене законом и статутом града.
Скупштину града сачињавају одборници чији се број утврђује статутом града, с 
тим што њихов број не може бити већи од 90.
Одредбе овог закона које се односе на скупштину општине примењују се на 
градску скупштину. 
Одредбе овог закона које се односе на председника општине примењују се на 
градоначелника.
Одредбе овог закона које се односе на општинско веће примењују се на градско 
веће.
Градска управа се образује као јединствени орган или као више управа за 
поједине области.
Одредбе овог закона о општинској управи примењују се на градску управу.
У граду до 100.000 становника градоначелник може 
поставити највише три помоћника, а граду са више од 100.000 становника 
градоначелник може поставити највише пет помоћника, у складу са подацима 
последњег пописа становништва.

*Службени гласник РС, број 
47/2018
III. НЕПОСРЕДНО УЧЕШЋЕ ГРАЂАНА У ОСТВАРИВАЊУ ЛОКАЛНЕ САМОУПРАВЕ
Члан 67.
Облици непосредног учешћа грађана у остваривању локалне самоуправе су: 
грађанска иницијатива, збор грађана и референдум.
Облици непосредне самоуправе из става 1. овог члана уређују се законом и 
статутом.
Члан 68.
Грађани путем грађанске иницијативе предлажу скупштини јединице локалне 
самоуправе доношење акта којим ће се уредити одређено питање из надлежности 
јединице локалне самоуправе, промену статута или других аката и расписивање 
референдума у складу са законом и статутом.
О предлогу из става 1. овог члана, скупштина је дужна да одржи расправу и да 
достави образложен одговор грађанима у року од 60 дана од добијања предлога.
Број потписа грађана потребан за покретање грађанске 
иницијативе износи 5% од укупног броја грађана са бирачким правом.
Надлежни орган општине је дужан да на интернет 
презентацији општине односно на други примерен начин обавести јавност да је 
отпочео рад на припреми прописа које доноси скупштина.
Ради спровођења јавне расправе, предлог грађана је 
потребно да својим потписима подржи најмање 100 грађана са бирачким правом на 
територији општине.
Прикупљање потписа грађана за спровођење јавне 
расправе се спроводи у складу са прописима који уређују грађанску иницијативу.
Надлежни одбор скупштине јединице локалне самоуправе 
одлучује по примљеном предлогу грађана о спровођењу поступка јавне расправе.

*Службени гласник РС, број 
47/2018
Члан 69.
Збор грађана се сазива за део територије јединице локалне самоуправе утврђен 
статутом.
Збор грађана расправља и даје предлоге о питањима из надлежности органа 
јединице локалне самоуправе.
Збор грађана већином гласова присутних усваја захтеве и предлоге и упућује их 
скупштини или појединим органима и службама јединице локалне самоуправе.
Органи и службе јединице локалне самоуправе дужни су да у року од 60 дана од 
одржавања збора грађана, размотре захтеве и предлоге грађана и о њима заузму 
став, односно донесу одговарајућу одлуку или меру и о томе обавесте грађане.
Начин сазивања збора грађана, његов рад, као и начин утврђивања ставова збора 
уређује се статутом и одлуком скупштине општине.
Члан 70.
Скупштина јединице локалне самоуправе може на сопствену иницијативу да 
распише референдум о питањима из своје надлежности.
Референдум о питању из своје надлежности скупштина јединице локалне 
самоуправе дужна је да распише на предлог који поднесе најмање 10% бирача од 
укупног бирачког тела у јединици локалне самоуправе, на начин утврђен законом и 
статутом.
Одлука путем референдума донета је ако се за њу изјаснила већина грађана која 
је гласала, под условом да је гласало више од половине укупног броја грађана 
са бирачким правом на територији општине.
Одлука донета на референдуму је обавезна, а скупштина јединице локалне 
самоуправе је не може ставити ван снаге, нити изменама и допунама мењати њену 
суштину у наредном периоду од годину дана од дана доношења одлуке.

*Службени гласник РС, број 
47/2018
Члан 71.
Органи и службе јединице локалне самоуправе дужни су да обавештавају јавност 
о свом раду преко средстава јавног информисања и на други прикладан начин.
Органи и службе јединице локалне самоуправе дужни су да грађанима у 
остваривању њихових права и обавеза дају потребне податке, објашњења и 
обавештења.
Органи и службе јединице локалне самоуправе дужни су да свима омогуће 
подношење притужби на свој рад и на неправилан однос запослених.
На поднете притужбе органи и службе јединице локалне самоуправе дужни су да 
одговоре у року од 30 дана, ако подносилац притужбе захтева одговор.
IV. МЕСНА САМОУПРАВА
Члан 72.
Ради задовољавања потреба и интереса локалног становништва у селима се 
оснивају месне заједнице и други облици месне самоуправе.
Месне заједнице и други облици месне самоуправе могу се образовати и у 
градским насељима (кварт, четврт, рејон и сл).
Месна заједница може се оснивати и за два или више села.
Члан 73.
Предлог за образовање, односно укидање месне 
заједнице или другог облика месне самоуправе, могу поднети најмање 10% бирача са 
пребивалиштем на подручју на које се предлог односи, најмање једна трећина 
одборника и општинско односно, градско веће.
Скупштина општине, односно скупштина града, одлучује уз претходно прибављено 
мишљење грађана, о образовању, подручју за које се образује, 
промени подручја и укидању месних 
заједница и других облика месне самоуправе.
Ова одлука доноси се већином гласова од укупног броја одборника.

*Службени гласник РС, број 
47/2018
Члан 74.
Актом о оснивању месне заједнице, у складу са статутом 
општине, односно града, утврђују се послови које врши месна заједница, органи и 
организација рада органа, начин одлучивања као и поступак избора савета и других 
органа месне самоуправе, заштита права у току избора и друга питања од значаја 
за рад месне заједнице, односно другог облика месне самоуправе.
Ангажовање председника и чланова савета, као и чланова 
других органа месне заједнице не подразумева стварање додатних финансијских 
обавеза месној заједници.
Савет месне заједнице је основни представнички орган 
грађана на подручју месне самоуправе.
Избори за савет месне заједнице спроводе се по 
правилима непосредног и тајног гласања на основу општег и једнаког изборног 
права, у складу са актом о оснивању.
Изборе за савет месне заједнице расписује председник 
скупштине општине, односно града.
Правила и поступак за избор односно образовање савета 
месне заједнице на територији града Београда утврђују се законом којим се 
уређује положај главног града.
Председника савета месне заједнице бира савет из реда 
својих чланова, тајним гласањем, већином гласова од укупног броја чланова савета 
месне заједнице. 
Савет месне заједнице:
1) доноси статут месне заједнице;
2) доноси финансијски план месне заједнице и програме 
развоја месне заједнице;
3) бира и разрешава председника савета месне 
заједнице;
4) предлаже мере за развој и унапређење комуналних и 
других делатности на подручју месне заједнице;
5) доноси пословник о раду савета месне заједнице и 
друге акте из надлежности месне заједнице;
6) покреће иницијативу за доношење нових или измену 
постојећих прописа општине;
7) врши друге послове из надлежности месне заједнице 
утврђене статутом општине, актом о оснивању месне заједнице или другим 
општинским прописима.

*Службени гласник РС, број 
47/2018
Члан 75.
Средства за рад месне заједнице, односно другог облика месне самоуправе 
обезбеђују се из: 
1) средстава утврђених одлуком о буџету општине, односно града, укључујући и 
самодопринос;
2) донација;
3) прихода које месна заједница, односно други облик месне самоуправе оствари 
својом активношћу.
Месна заједница, односно други облик месне самоуправе доноси финансијски план 
на који сагласност даје надлежни орган општине, односно града, 
у складу са одлуком о буџету.

*Службени гласник РС, број 
47/2018
Члан 76.
Месна заједница, односно други облик месне самоуправе има својство правног 
лица у оквиру права и дужности утврђених статутом и одлуком о оснивању.
Орган одређен статутом општине, односно града 
покренуће поступак за оцену уставности и законитости општег акта месне заједнице 
пред Уставним судом, ако сматра да тај акт није у сагласности са Уставом или 
законом. 
Орган одређен статутом општине, односно града дужан је 
да обустави од извршења општи акт месне заједнице за који сматра да није 
сагласан Уставу или закону, решењем које ступа на снагу објављивањем у локалном 
службеном гласилу. 
Решење о обустави од извршења престаје да важи ако 
орган одређен статутом општине, односно града у року од пет дана од објављивања 
решења не покрене поступак за оцену уставности и законитости општег акта.

*Службени гласник РС, број 
47/2018

Члан 76а
Када орган општине, односно града, одређен статутом 
општине, односно града, који врши надзор над законитошћу рада и аката месне 
заједнице сматра да општи акт месне заједнице није у сагласности са статутом, 
актом о оснивању месне заједнице или другим општинским прописом, указаће на то 
савету месне заједнице ради предузимања одговарајућих мера.
Ако савет месне заједнице не поступи по предлозима 
органа из става 1. овог члана, орган одређен статутом општине, односно града, 
поништиће општи акт месне заједнице решењем које ступа на снагу објављивањем у 
локалном службеном гласилу.
Орган општине, односно града одређен статутом општине, 
односно града, који врши надзор над законитошћу рада и аката месне заједнице 
предлаже председнику општине, односно градоначелнику обустављање финансирања 
активности месне заједнице у којима се финансијска средства не користе у складу 
са финансијским планом месне заједнице, одлуком о буџету или законом.
*Службени гласник РС, број 
47/2018

Члан 76б
Савет месне заједнице може се распустити ако:
1) савет не заседа дуже од три месеца;
2) не изабере председника савета у року од месец дана 
од дана одржавања избора за чланове савета месне заједнице или од дана његовог 
разрешења, односно подношења оставке;
3) не донесе финансијски план у року одређеном одлуком 
скупштине општине, односно скупштине града.
Одлуку о распуштању савета месне заједнице доноси 
скупштина општине, односно скупштина града на предлог надлежног органа општине, 
односно града који врши надзор над законитошћу рада и аката месне заједнице.
Председник скупштине општине, односно председник 
скупштине града, расписује изборе за савет месне заједнице, у року од 15 дана од 
ступања на снагу одлуке о распуштању савета месне заједнице, с тим да од датума 
расписивања избора до датума одржавања избора не може протећи више од 45 дана.

До конституисања савета месне заједнице, текуће и 
неодложне послове месне заједнице обављаће повереник општине кога именује 
скупштина општине, односно скупштина града, истовремено са доношењем одлуке о 
распуштању савета месне заједнице.
*Службени гласник РС, број 
47/2018
Члан 77.
Одлуком скупштине општине, односно скупштине града може се свим или појединим 
месним заједницама и другим облицима месне самоуправе поверити вршење одређених 
послова из надлежности општине односно града, уз обезбеђивање за то потребних 
средстава.
Општина, односно град пружа помоћ месној 
заједници у обављању административно-техничких и финансијско-материјалних 
послова.
За обављање одређених послова из надлежности општинске управе, односно 
градских управа, посебно у вези са остваривањем права грађана, може се 
организовати рад општинске управе у месним заједницама.
Послове из става 2. овог члана, начин и место њиховог вршења одређује 
председник општине на предлог начелника општинске управе, односно начелника 
градских управа.

*Службени гласник РС, број 
47/2018
V. ОДНОСИ ОРГАНА РЕПУБЛИКЕ, ТЕРИТОРИЈАЛНЕ АУТОНОМИЈЕ И ОРГАНА ЈЕДИНИЦА 
ЛОКАЛНЕ САМОУПРАВЕ
Члан 78.
Органи Републике, територијалне аутономије и органи јединица локалне 
самоуправе, ради остваривања својих права и дужности, међусобно сарађују у 
складу с Уставом, законом и другим прописом.
Органи Републике и територијалне аутономије врше надзор над законитошћу рада 
и аката органа јединице локалне самоуправе, у складу с Уставом и законом.
Надлежан орган јединице локалне самоуправе је дужан да органу Републике, 
односно аутономне покрајине, који врши надзор над законитошћу рада и аката 
јединице локалне самоуправе, благовремено достави тражене податке, списе и 
исправе.
За достављање тражених података, списа и исправа одговоран је председник 
општине, односно секретар скупштине општине ако се надзор врши над радом и 
актима скупштине општине.
Члан 79.
Органи и службе јединице локалне самоуправе у вршењу својих надлежности:
1) дају органима Републике и територијалне аутономије иницијативе за 
уређивање односа од значаја за локалну самоуправу и за предузимање мера од 
значаја за решавање питања из оквира права и дужности јединице локалне 
самоуправе;
2) подносе представке и дају предлоге у погледу поступања органа Републике и 
територијалне аутономије;
3) траже мишљење од надлежног органа Републике и територијалне аутономије у 
вези са применом закона и других прописа који су од непосредног утицаја на 
развој и остваривање локалне самоуправе и за рад органа јединице локалне 
самоуправе;
4) учествују, самостално или преко својих асоцијација у припреми закона и 
других прописа чија је садржина од посебног значаја за остваривање и развој 
локалне самоуправе.
Члан 79а
Органи јединица локалне самоуправе, у поступку 
решавања о правима, обавезама или правним интересима физичког или правног лица, 
односно друге странке, по службеној дужности, у складу са законом, врше увид, 
прибављају и обрађују податке из евиденција, односно регистара које у складу са 
посебним прописима воде државни органи, органи територијалне аутономије, 
јединица локалне самоуправе и имаоци јавних овлашћења. 
Увид, прибављање и обрада података из евиденција, 
односно регистара који се воде у електронском облику у поступку из става 1. овог 
члана, врши се путем информационог система који обезбеђује сигурност и заштиту 
података о личности.
У поступку из става 1. овог члана органи јединица 
локалне самоуправе могу вршити увид, прибављати и обрађивати само оне податке 
који су законом или посебним прописом утврђени као неопходни за решавање о 
одређеном праву, обавези или правном интересу странке.

*Службени гласник РС, број 
47/2018
Члан 80.
Органи Републике и територијалне аутономије, у вршењу својих надлежности:
1) обавештавају органе и службе јединице локалне самоуправе, по сопственој 
иницијативи или на њихов захтев, о мерама које предузимају или намеравају да 
предузму у извршавању закона и других прописа, о заштити уставности и 
законитости, појавама које их нарушавају и о мерама за њихово отклањање, о 
остваривању права грађана на локалну самоуправу, као и о другим питањима од 
непосредног интереса за остваривање система локалне самоуправе и за рад органа 
јединице локалне самоуправе;
2) пружају стручну помоћ органима и службама јединице локалне самоуправе у 
вези са обављањем њихових послова, а нарочито у увођењу информационог система и 
информатизацији послова које врше органи и службе јединице локалне самоуправе;
3) траже извештаје, податке и обавештења о обављању послова из оквира права и 
дужности јединице локалне самоуправе, као и о другим питањима која су од 
интереса за остваривање улоге и за рад органа Републике и територијалне 
аутономије у области локалне самоуправе;
4) врше и друге послове у складу са законом и другим прописима.
Члан 81.
Влада је дужна да обустави од извршења општи акт јединице локалне самоуправе 
за који сматра да није сагласан Уставу или закону, решењем које ступа на снагу 
кад се објави у „Службеном гласнику Републике Србије”.
Решење о обустави од извршења престаје да важи ако Влада у року од пет дана 
од објављивања решења не покрене поступак за оцену уставности и законитости 
општег акта.
Члан 82.
Надлежно министарство покренуће поступак за оцену уставности и законитости 
статута, прописа или другог општег акта јединице локалне самоуправе пред 
Уставним судом, ако сматра да тај акт није у сагласности с Уставом, законом или 
другим републичким прописом.
Надлежни орган територијалне аутономије покренуће поступак из става 1. овог 
члана, ако сматра да акт није у сагласности са покрајинским прописом.
Члан 83.
Кад министарство надлежно за послове локалне самоуправе, односно надлежни 
орган територијалне аутономије сматра да општи акт органа јединице локалне 
самоуправе није у сагласности са њеним статутом, указаће на то скупштини 
јединице локалне самоуправе ради предузимања одговарајућих мера.
Ако скупштина јединице локалне самоуправе не поступи по предлозима органа из 
става 1. овог члана, министарство надлежно за послове локалне самоуправе 
покренуће поступак пред Управним судом и истовремено ће предложити Влади 
да обустави од извршења акт из става 1. овог члана, до одлуке 
Управног суда.

*Службени гласник РС, број 
47/2018
Члан 84.
Ако нађе да појединачни акт органа, односно службе јединице локалне 
самоуправе, против кога није обезбеђена судска заштита, није у сагласности са 
законом или другим прописом, односно с одлуком или другим општим актом јединице 
локалне самоуправе, министарство надлежно за послове локалне самоуправе, односно 
надлежни орган територијалне аутономије предложиће скупштини јединице локалне 
самоуправе да такав акт укине или поништи.
Ако скупштина не поступи у року од месец дана по предлозима органа из става 
1. овог члана, министарство надлежно за послове локалне самоуправе укинуће или 
поништити акт из става 1. овог члана.
Члан 85.
Скупштина јединице локалне самоуправе може се распустити ако:
1) скупштина не заседа дуже од три месеца;
2) не изабере председника општине и општинско веће у року од месец дана 
од дана конституисања скупштине јединице локалне самоуправе или од дана њиховог 
разрешења, односно подношења оставке;
3) не донесе статут или буџет у року утврђеном законом.

*Службени гласник РС, број 
47/2018
Члан 86.
Одлуку о распуштању скупштине јединице локалне самоуправе доноси Влада, на 
предлог министарства надлежног за послове локалне самоуправе, односно надлежног 
органа територијалне аутономије.
Председник Народне скупштине расписује изборе за одборнике у року од два 
месеца од ступања на снагу одлуке о распуштању скупштине јединице локалне 
самоуправе. 
Мандат одборника изабраних на изборима из става 2. овог члана, траје четири 
године. 
До конституисања скупштине и избора извршних органа јединице локалне 
самоуправе, текуће и неодложне послове из надлежности скупштине и извршних 
органа јединице локалне самоуправе, обавља привремени орган јединице локалне 
самоуправе који чине председник и четири члана. 
Привремени орган јединице локалне самоуправе образује Влада.
Влада доноси посебно решење о именовању председника и чланова привременог 
органа, водећи рачуна о политичком и националном саставу распуштене скупштине 
јединице локалне самоуправе.
Члан 87.
Ако се у јединици локалне самоуправе не спроведу избори за одборнике или ако 
се после спроведених избора не конституише скупштина у складу са овим законом у 
року од два месеца од објављивања резултата избора, Влада именује привремени 
орган из члана 86. став 4. овог закона који обавља текуће и неодложне послове из 
надлежности скупштине и извршних органа јединице локалне самоуправе.
Председник Народне скупштине је дужан да одлуку о расписивању нових избора за 
скупштину јединице локалне самоуправе донесе у року од месец дана, од дана кад 
је требало спровести изборе, односно конституисати скупштину јединице локалне 
самоуправе.
Мандат одборника изабраних на изборима из става 2. овог члана, траје до 
истека мандата одборника скупштина јединица локалне самоуправе изабраних на 
редовним изборима.
VI. САРАДЊА И УДРУЖИВАЊЕ ЈЕДИНИЦА ЛОКАЛНЕ САМОУПРАВЕ
Члан 88.
Јединица локалне самоуправе, њени органи и службе, као 
и предузећа, установе и друге организације чији је оснивач, остварују сарадњу и 
удружују се са другим јединицама локалне самоуправе и њеним органима и службама 
у областима од заједничког интереса и ради њиховог остваривања могу удруживати 
средства и образовати заједничке органе, предузећа, установе и друге 
организације и установе, у складу са законом и статутом.
Сарадња јединица локалне самоуправе подразумева и 
уступање обављања појединих послова из оквира изворних надлежности другој 
јединици локалне самоуправе или предузећу, установи и другој организацији чији 
је она оснивач. 
Послови из области комуналних делатности заједнички се 
обављају на основу споразума о сарадњи јединица локалне самоуправе, у складу са 
законом који уређује комуналне делатности.

*Службени гласник РС, број 
47/2018
Члан 88а
Споразумом о сарадњи јединица локалне самоуправе 
уређују се: назив и седиште заједничког органа, службе, предузећа, установе или 
друге организације, врста, обим и начин обављања послова, начин финансирања, 
управљање и надзор над радом, приступање споразуму других јединица локалне 
самоуправе, поступак иступања односно одустајања од споразума јединице локалне 
самоуправе, права и обавезе запослених као и друга питања од значаја за 
оснивање, рад и престанак рада, у складу са законом. 
Јединица локалне самоуправе доставља министарству 
надлежном за локалну самоуправу споразум о сарадњи у року од 30 дана од дана 
закључења споразума.
Министарство надлежно за локалну самоуправу води 
евиденцију о закљученим споразумима о сарадњи.
Две или више јединица локалне самоуправе могу 
предложити министарству надлежном за локалну самоуправу заједничко извршавање 
одређених поверених послова, у складу са законом којим се уређује државна управа 
и уредбом Владе којом се уређују ближи услови и начин заједничког извршавања 
поверених послова.

*Службени гласник РС, број 
47/2018

Члан 88б
Јединице локалне самоуправе могу остваривати сарадњу у 
областима од заједничког интереса са јединицама локалне самоуправе у другим 
државама, у оквиру утврђене политике Републике Србије, уз поштовање 
територијалног јединства и правног поретка Републике Србије, у складу с Уставом 
и законом.

*Службени гласник РС, број 
47/2018

Члан 88в
У случају оснивања заједничког органа, службе, 
предузећа или друге организације који се оснива на основу закљученог споразума о 
сарадњи јединица локалне самоуправе, њихове руководиоце постављају односно 
именују, разрешавају и о њиховој одговорности и престанку дужности одлучују 
надлежни органи јединице локалне самоуправе, оснивачи, у складу са законом.
Запослени своја права, обавезе и одговорности 
остварују у јединици локалне самоуправе у којој је седиште заједничког 
организационог облика који се оснива.
Кад је споразумом предвиђено да заједнички орган 
одлучује о правима и обавезама грађана у управном поступку, надлежни органи 
јединица локалне самоуправе задржавају своју надлежност у другостепеном 
поступку, у складу са законом.
Средства за финансирање рада заједничког органа 
обезбеђују се у буџетима јединица локалне самоуправе које су приступиле 
споразуму из става 1. овог члана, сразмерно обиму послова које за њих заједнички 
орган обавља.
*Службени гласник РС, број 
47/2018
Члан 88г
У случају да је споразумом о сарадњи јединица локалне 
самоуправе предвиђено да једна јединица локалне самоуправе уступа одређене 
послове из своје надлежности другој јединици локалне самоуправе, те финансира 
рад органа друге јединице локалне самоуправе зарад обављања одређених уступљених 
послова за њене потребе, јединица локалне самоуправе која је уступила послове 
обезбеђује финансирање рада органа јединице локалне самоуправе које те послове 
обавља, сразмерно обиму тих послова.
Јединица локалне самоуправе доставља извештај о 
обављању уступљених послова на захтев јединице локалне самоуправе која јој је 
уступила одређене послове, а најмање једном у шест месеци.
Кад је споразумом предвиђено да уступљени послови 
обухватају одлучивање о правима и обавезама грађана у управном поступку, 
надлежни органи јединица локалне самоуправе задржавају своју надлежност у 
другостепеном поступку, у складу са законом.
Уступљени послови обављају се у име и за рачун 
јединице локалне самоуправе која их је уступила и финансира их, а пред грађанима 
и другим субјектима одговорна је јединица локалне самоуправе која је уступила 
послове.

*Службени гласник РС, број 
47/2018
Члан 88д
Споразум о сарадњи јединица локалне самоуправе 
престаје да важи на захтев једне од јединица локалне самоуправе који она 
писменим путем упути другој јединици локалне самоуправе, најкасније шест месеци 
пре дана са којим споразум престаје да важи.
Јединица локалне самоуправе која подноси захтев из 
става 1. овог члана о томе обавештава министарство надлежно за локалну 
самоуправу.
Ако је споразуму приступило више јединица локалне 
самоуправе, он престаје да важи само у делу који се односи на јединицу локалне 
самоуправе која је поднела захтев из става 1. овог члана.

*Службени гласник РС, број 
47/2018
Члан 89.
Ради унапређења развоја локалне самоуправе, њене заштите и остваривања 
заједничких интереса, јединице локалне самоуправе могу оснивати своје 
асоцијације.
Асоцијације јединица локалне самоуправе заступају интересе свог чланства пред 
државним органима, а посебно у поступку доношења закона и других аката од 
значаја за заштиту, унапређење и финансирање локалне самоуправе, као и других 
прописа од значаја за остваривање послова јединице локалне самоуправе.
На оснивање и рад асоцијација јединица локалне самоуправе примењују се 
одредбе закона којим се уређује оснивање и рад удружења.
VII. СИМБОЛИ И НАЗИВИ ДЕЛОВА НАСЕЉЕНИХ МЕСТА У ЈЕДИНИЦИ ЛОКАЛНЕ САМОУПРАВЕ
Члан 90.
Јединица локалне самоуправе самостално у складу са овим законом утврђује 
своје симболе (грб и заставу), и њихову употребу.
Члан 91.
Симболи јединице локалне самоуправе могу се истицати само уз државне симболе.
У службеним просторијама органа јединице локалне самоуправе истичу се само 
државни симболи, симболи националних мањина чији је језик на територији јединице 
локалне самоуправе у службеној употреби као и симболи јединице локалне 
самоуправе.
Истицање симбола аутономне покрајине уз симболе јединица локалне самоуправе у 
аутономној покрајини, као и истицање симбола аутономне покрајине у службеним 
просторијама органа јединица локалне самоуправе у аутономној покрајини, врши се 
у складу са прописом који је утврдила аутономна покрајина. 
Члан 92.
Симболи јединица локалне самоуправе морају се међусобно разликовати.
Садржина одредби статута јединице локалне самоуправе или других њених аката о 
симболима јединице локалне самоуправе мора одговарати историјским и стварним 
чињеницама и овим одредбама се не смеју вређати општи и државни интереси, 
национална и верска осећања и јавни морал. 
Члан 93.
Скупштина јединице локалне самоуправе утврђује празнике и одлучује о називима 
улица, тргова, градских четврти, заселака и других делова насељених места на 
својој територији, као и о додељивању звања 
„почасни грађанин” особи чији су рад и достигнућа од посебног значаја за општину уз претходну сагласност министарства надлежног за послове 
локалне самоуправе.
Ако је на подручју јединице локалне самоуправе језик националне мањине у 
службеној употреби, у поступку промене назива улица, тргова, градских четврти, 
заселака и других делова насељених места, прибавиће се мишљење националног 
савета и савета за међунационалне односе.

*Службени гласник РС, број 
47/2018
Члан 94.
Ако садржина одредби предлога статута јединице локалне самоуправе или других 
аката о празницима и називима делова насељених места не одговара историјским или 
стварним чињеницама, ако се њима повређују општи и државни интереси, национална 
и верска осећања или вређа јавни морал, министарство надлежно за послове локалне 
самоуправе одбиће, у року од 60 дана од дана пријема предлога статута или другог 
акта, давање сагласности на те одредбе.
Ако се министарство надлежно за послове локалне самоуправе не изјасни у року 
из става 1. овог члана, сматраће се да је дата сагласност.
VIII. ЗАШТИТА ЛОКАЛНЕ САМОУПРАВЕ
Члан 95.
Орган одређен статутом јединице локалне самоуправе може да покрене поступак 
за оцену уставности или законитости закона и другог општег акта Републике Србије 
или аутономне покрајине којим се повређује право на локалну самоуправу.
Члан 96.
Орган одређен статутом јединице локалне самоуправе има право жалбе Уставном 
суду ако се појединачним актом или радњом државног органа или органа јединице 
локалне самоуправе онемогућава вршење надлежности јединице локалне самоуправе.
Члан 97.
У јединици локалне самоуправе може се установити 
локални омбудсман који је 
овлашћен да независно и самостално контролише поштовање права грађана, утврђује повреде учињене актима, 
радњама или нечињењем органа управе и јавних служби, ако се ради о повреди 
прописа и општих аката јединице локалне самоуправе.
Две или више јединица локалне самоуправе могу донети одлуку о установљавању 
заједничког локалног омбудсмана.
Надлежност и овлашћења, начин поступања и избора и престанка дужности 
локалног омбудсмана уређује се статутом и другим општим актом.

*Службени гласник РС, број 
47/2018
Члан 98.
У национално мешовитим јединицама локалне самоуправе оснива се савет за 
међунационалне односе, као самостално радно тело, које чине представници српског 
народа и националних мањина, у складу са овим законом и статутом.
Национално мешовитим јединицама локалне самоуправе, у смислу овог закона, 
сматрају се јединице локалне самоуправе у којима припадници једне националне 
мањине чине више од 5% од укупног броја становника или свих националних мањина 
чине више од 10% од укупног броја становника према последњем попису становништва 
у Републици Србији.
Представнике у савету за међунационалне односе могу имати припадници српског 
народа и националних мањина са више од 1% учешћа у укупном становништву јединице 
локалне самоуправе.
Савет разматра питања остваривања, заштите и унапређивања националне 
равноправности, у складу са законом и статутом.
Делокруг, састав, избор чланова и начин рада савета за међунационалне односе 
уређује се одлуком скупштине јединице локалне самоуправе, која се доноси већином 
гласова од укупног броја одборника у складу са статутом.
За члана савета за међунационалне односе не може бити 
изабран одборник у скупштини јединице локалне самоуправе.
Начин предлагања и избора чланова савета за међунационалне односе треба да 
обезбеди равномерну заступљеност представника српског народа и националних 
мањина, с тим да нити српски народ, нити једна национална мањина не може имати 
већину чланова савета.
У случају националних мањина које имају своје изабране националне савете, 
представници националних мањина у савету се бирају на предлог националног 
савета, а представнике српског народа предлаже 
стално радно тело скупштине јединице локалне самоуправе, које обавља послове у 
вези са кадровским питањима.
Одлуке савета за међунационалне односе доносе се консензусом чланова савета.
Савет о својим ставовима и предлозима обавештава скупштину јединице локалне 
самоуправе која је дужна да се о њима изјасни на првој наредној седници, а 
најкасније у року од 30 дана. Савет подноси 
шестомесечни извештај скупштини о свом раду.
Скупштина и извршни органи јединице локалне самоуправе су дужни да предлоге 
свих одлука који се тичу националне равноправности претходно доставе на мишљење 
савету.
Савет за међунационалне односе има право да пред Уставним судом покрене 
поступак за оцену уставности и законитости одлуке или другог општег акта 
скупштине јединице локалне самоуправе ако сматра да су њиме непосредно повређена 
права припадника српског народа и националних мањина представљених у савету за 
међунационалне односе и право да под истим условима пред 
Управним судом 
покрене поступак за оцену сагласности одлуке или другог општег акта скупштине 
јединице локалне самоуправе са статутом.

*Службени гласник РС, број 
47/2018
IX. ПРЕЛАЗНЕ И ЗАВРШНЕ ОДРЕДБЕ
Члан 99.
Даном ступања на снагу овог закона престаје да важи Закон о локалној 
самоуправи („Службени гласник РС”, бр. 9/02, 33/04, 135/04 и 62/06 – др. закон).
Члан 100.
Новоизабрана скупштина јединице локалне самоуправе ускладиће свој статут са 
одредбама овог закона најкасније у року од 90 дана од дана свог конституисања.
Члан 101.
Одредбе овог закона о органима јединица локалне самоуправе примењиваће се од 
спровођења наредних избора за одборнике скупштина јединица локалне самоуправе.
Члан 102.
Посебан закон о комуналној полицији донеће се у року од годину дана од 
ступања на снагу овог закона.
Члан 103.
Овај закон ступа на снагу даном објављивања у „Службеном гласнику Републике 
Србије”.

ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ЗАКОНА
Закон о изменама и допунама Закона о локалној самоуправи: 
"Службени гласник РС", број 47/2018-3
Члан 39.
Јединствени попис послова, који су у складу са овим законом у 
надлежности општина, обезбеђује министарство надлежно за локалну самоуправу на 
основу података добијених од општина и органа државне управе, у року од годину 
дана од дана ступања на снагу овог закона.
Члан 40.
Одредба члана 2. овог закона, која се односи на спровођење обавезног 
поступка јавне расправе за планирање инвестиција у одлуци о буџету примењује се 
почев од припреме одлуке о буџету за 2019. годину.
Одредба члана 12. став 2. овог закона, која се односи на број чланова 
општинског односно градског већа примењује се након спроведених избора за 
одборнике скупштине јединице локалне самоуправе одржаних после ступања на снагу 
овог закона.
Одредбе чл. 20. и 22. овог закона, које се односе на постављење 
помоћника председника општине, односно помоћника градоначелника, примењују се 
након спроведених избора за одборнике скупштине јединице локалне самоуправе 
одржаних после ступања на снагу овог закона. 
До доношења закона којим се уређује положај главног града из члана 
74. став 6. Закона (одредбе члана 26. став 6. овог закона) на изборе односно 
образовање савета месне заједнице на територији града Београда, примењују се 
одредбе Закона које су биле на снази до доношења овог закона.
Послови и овлашћења, који су утврђени овим законом, не уводе обавезу 
додатног запошљавања и јединице локалне самоуправе ће их обављати у складу са 
прописима који уређују запошљавање у јединицама локалне самоуправе.
Члан 41.
Јединице локалне самоуправе ће ускладити своје статуте и друге опште 
акте са овим законом у року од девет месеци од ступања на снагу овог закона.
Скупштина јединице локалне самоуправе ће доставити предлог статута 
министарству надлежном за локалну самоуправу ради прибављања мишљења, најкасније 
шест месеци од ступања на снагу овог закона.
Мишљење о усклађености статута са овим законом, министарство надлежно 
за локалну самоуправу ће дати у року од 30 дана од пријема предлога статута.
Уколико се министарство надлежно за локалну самоуправу не изјасни у 
року из става 3. овог члана, сматраће се да је дато позитивно мишљење.
Члан 42.
Овај закон ступа на снагу осмог дана од дана објављивања у „Службеном 
гласнику Републике Србије”.


