


	
	Zakon


	
	На основу члана 112. став 1. тачка 2. Устава Републике Србије, доносим
	УКАЗ
	о проглашењу Закона о потврђивању Споразума између Владе Републике Србије и Канадске комерцијалне 
	корпорације о стратешкој економској сарадњи
	Проглашава се Закон о потврђивању Споразума између Владе Републике Србије и Канадске комерцијалне корпорације о стратешкој економској сарадњи, који је донела Народна скупштина Републике Србије на Четвртој седници Другог редовног заседања у 2013. години, 26. новембра 2013. године.
	
	ПР број 127
	У Београду, 27. новембра 2013. године
	Председник Републике,
	Томислав Николић, 
	с.р.
	
	
	ЗАКОН
	о потврђивању Споразума између Владе Републике 
	Србије и Канадске комерцијалне корпорације о стратешкој економској сарадњи
	
	"Службени гласник РС - Међународни уговори", број 13 од 27. новембра 2013.
	
	Члан 1.
	Потврђује се Споразум између Владе Републике Србије и Канадске комерцијалне корпорације о стратешкој економској сарадњи сачињен у Халифаксу 15. новембра 2012. године, у два оригинална примерка на српском и енглеском језику.
	Члан 2.
	Текст Споразума између Владе Републике Србије и Канадске комерцијалне корпорације о стратешкој економској сарадњи у оригиналу на српском језику гласи:
	СПОРАЗУМ О СТРАТЕШКОЈ ЕКОНОМСКОЈ САРАДЊИ
	између 
	ВЛАДЕ РЕПУБЛИКЕ СРБИЈЕ, 
	са једне стране и 
	КАНАДСКЕ КОМЕРЦИЈАЛНЕ КОРПОРАЦИЈЕ, ДРЖАВНЕ КОМПАНИЈЕ ОСНОВАНЕ ЗАКОНОМ КАНАДЕ, 
	
	са друге стране,
	у даљем тексту: Стране
	Имајући у виду да:
	Стране препознају значај сарадње на пројектима којим се обезбеђује одрживи економски развој у оним привредним секторима које је Република Србија, у циљу постизања добробити за своје грађане, дефинисала а који обухватају, између осталог, инфраструктуру, енергетику (посебно хидро-енергетски сектор), индустрију и пољопривредно-прехрамбени сектор.
	Влада Републике Србије жели да у приоритетним секторима, претходно дефинисаним, унапреди односе и успостави чвршће везе са Канадом, као и да обезбеди приступ знању канадских стручњака и експертизи.
	Канадска комерцијална корпорација је посвећена стварању стратешких партнерстава са владама других земаља у циљу олакшавања искоришћавања конкретних потенцијала од обостраног интереса.
	Споразум о стратешкој економској сарадњи предвиђа успостављање сарадње од обостраног интереса између Страна са намером да унапреди дијалог кроз заједничко учешће у осмишљавању, развоју и реализацији конкретних пројеката у приоритетним секторима претходно дефинисаним.
	Сагласиле су се о следећем:
	Доле наведени принципи представљају основу сарадње између Страна у процесу развоја и реализације пројеката:
	1. Влада Републике Србије има намеру да развија одређене пројекте користећи знања канадских стручњака и експертизу. Након анализе ових пројеката од стране Владе Републике Србије, они ће на основу заједничког договора Страна бити уврштени у Анекс А, који представља саставни део овог Споразума, и садржи листу пројеката који Стране треба да проуче и заједнички договоре начин и услове њихове реализације. 
	
	2. Канадска комерцијална корпорација је државна агенција овлашћена за уговарање послова из области међународне сарадње, чија је улога да олакша трговинску размену између Канаде и других земаља, пружањем комерцијалних решења која су прихватљива како за страног партнера тако и канадског добављача. Послови уговорени од стране ове агенције пружају иностраној Влади гаранцију Владе Канаде да ће уговорени посао бити реализован у складу са условима које су Стране договориле. 
	
	3. Активности предвиђене овим споразумом реализоваће се склапањем споразума, уговора, програма или пројеката које ће припремати надлежни органи и институције Страна и привредна друштва две земље, које треба да сачине план рада, процедуре за коришћење средстава и решавају друга питања од обостраног интереса уз сагласност државних органа обеју земаља.
	4. Канадске компаније су постале глобални лидери у производњи различитих производа и пружању услуга у области инфраструктуре, енергетике, индустријске производње, пољопривредно-прехрамбеном сектору и на тај начин Влади Републике Србије пружају могућност избора најразноврснијих производа, услуга и решења у конкретним областима.
	5. У вези са пројектима садржаним у Анексу А овог Споразума, Канадска комерцијална корпорација ће доставити понуде оних канадских компанија које су биле предмет провере способности од стране ове корпорације у вези са њиховим техничким, финансијским и управљачким способностима.
	6. Канадска комерцијална корпорација може доставити и своје предлоге понуда и када се то од ње не тражи.
	7. Канадска комерцијална корпорација је сагласна да, уколико се то од ње тражи, пружи подршку Влади Републике Србије у утврђивању могућих канадских извора финансирања у циљу подршке реализацији пројеката из различитих области.
	8. У циљу спровођења и праћења реализације овог Споразума, координација и комуникација ће се одржавати између надлежног министарства или Владе Републике Србије и представника Канадске комерцијалне корпорације. 
	
	9. Овај Споразум се привремено примењује од дана његовог потписивања и ступа на снагу даном пријема последњег обавештења којим Стране обавештавају једна другу да су испуњене све унутрашње процедуре неопходне за његово ступање на снагу. Овај Споразум остаје на снази пет (5) година од датума потписивања, са могућношћу да се продужи заједничким договором Страна у писменом облику, са или без измена текста. Било која промена текста може се вршити само сагласношћу Страна. Преговори о пројектима који су наведени у Анексу А могу почети након потписивања овог Споразума.
	10. Сачињено у Халифаксу, 15. новембра 2012. године у два оригинална примерка на српском и енглеском језику, при чему су сви текстови једнако веродостојни.
	
	
		
			
				
				ЗА
				ВЛАДУ РЕПУБЛИКЕ СРБИЈЕ
				
				ЗА
				КАНАДСКУ КОМЕРЦИЈАЛНУ КОРПОРАЦИЈУ
				
			
			
				
				Александар Вучић, с.р.
				Први потпредседник
				
				Марк Витингем, с.р.
				Председник и извршни директор
				
			
		
	
	AНEKС AЛИСТА ПРОЈЕКАТА КОЈИ БИ ТРЕБАЛО ДА БУДУ РЕАЛИЗОВАНИ И КОЈА ЋЕ СЕ ДОПУЊАВАТИ 
	С ВРЕМЕНА НА ВРЕМЕ
	На основу члана 1. Споразума, Влада Републике Србије може именовати своје јавно предузеће или другу одговарајућу државну институцију да отпочне преговоре са Канадском комерцијалном корпорацијом о развоју следећих пројеката:
	1. ПРОЈЕКАТ РЕВЕРЗИБИЛНЕ ХИДРОЕЛЕКТРАНЕ 680 МW БИСТРИЦА 
	
	Ово је први пројекат за преговоре и развој у оквиру Споразума. Рад на овом пројекту укључује израду детаљне студије изводљивости, студије процене утицаја на животну средину, израду главног пројекта и изградњу самог објекта, као и посредовање у обезбеђивању финансирања пројекта на основу давања корпоративне гаранције или било које друге са изузетком државне гаранције.
	2. ХИДРОЕЛЕКТРАНЕ КОЈЕ БИ СЕ ГРАДИЛЕ НА ОСНОВУ ДРУГАЧИЈЕГ УГОВОРНОГ АРАНЖМАНА
	Стране су сагласне да се размотри могућност сарадње одговарајућег јавног предузећа или друге овлашћене државне институције Републике Србије са Канадском комерцијалном корпорацијом у циљу отпочињања преговора око изградње, финансирања, удела у власништву и управљања објектима за производњу и пренос енергије произведене у хидроелектранама било да се ради о постојећим или новим објектима који су добро интегрисани у националну мрежу и везани за дугорочне исплативе споразуме о откупу енергије. У том контексту, у циљу остварења што скорије и блискије сарадње, Стране ће разматрати следеће пројекте у непосредној будућности: 
	
	– Изградња две нове хидроелектране у доњем току реке Дрине, низводно од градова Зворник и Мали Зворник у области села Козлук, хидроелектране Козлук I и II, на основу модела јавног приватног партнерства или концесије.
	– Инжењеринг, финансирање и изградња петог агрегата хидроелектране Бајина Башта.
	3. ПРОЈЕКАТ ХИДРОЕЛЕКТРАНЕ БРОДАРЕВО 
	Стране ће размотрити могућност пружања подршке у циљу брже реализације пројекта изградње хидроелектрана Бродарево I и II. 
	
	Члан 3.
	Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.

