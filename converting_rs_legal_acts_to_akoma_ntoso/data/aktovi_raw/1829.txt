






ЗАКОН

о званичној
статистици

„Службени
гласник РС“ 
број
104 од 16. децембра
2009.





I. ОСНОВНЕ
ОДРЕДБЕ



Садржина
закона



Члан
1.

Овим законом
утврђује се правни
оквир за производњу
и дисеминацију
података и информација
званичне статистике,
као и за организацију
система званичне
статистике у Републици
Србији. 

Овим законом
регулишу се активности
неопходне за припрему,
прикупљање, обраду,
складиштење, претраживање,
приказивање, анализу
и дисеминацију
статистичких
података и информација,
које спроводе
органи који су
овим законом одређени
као одговорни
произвођачи званичне
статистике, као
и одговорни произвођачи
званичне статистике
одређени другим
законом.



Дефиниција
званичне статистике



Члан
2.

Званична статистика
обезбеђује, на
непристрасним
основама, бројчане
и репрезентативне
податке и информације
о масовним економским,
демографским
и друштвеним појавама
и о појавама из
области радне
и животне средине,
и то за све кориснике:
привредне субјекте
и њихова удружења,
државне органе,
органе аутономних
покрајина и органе
јединица локалне
самоуправе, културне,
образовне и научне
институције, као
и за најширу јавност.


Званична статистика
испуњава међународне
обавезе Републике
Србије које се
односе на производњу,
дисеминацију,
анализу и публиковање
званичних статистичких
информација.



Заштита
давалаца података



Члан
3.

Званична статистика
остварује потпуну
заштиту права
давалаца података
и статистичких
јединица.



Дефиниције
основних појмова



Члан
4.

Изрази употребљени
у овом закону
имају следеће
значење: 

1) Активност
званичне статистике
јесте свака активност
која се заснива
на овом закону
или на посебним
законима којима
се уређују пописи.
Активности које
се не заснивају
ни на једном од
ових закона, односно
на званичним статистичким
програмима и плановима
које они регулишу,
не потпадају под
званичну статистику.

2) Одговорни
произвођач званичне
статистике јесте
државни орган,
односно установа,
задужен за прикупљање,
израду и објављивање
података званичне
статистике, у
складу с петогодишњим
статистичким
програмом.

3) Статистичко
истраживање
представља метод
систематског
прикупљања података
непосредно од
извештајних јединица
и искључиво у
статистичке сврхе.


4) Статистички
упитник јесте
стандардизовани
документ који
се користи у статистичким
истраживањима
ради прикупљања
података од извештајних
јединица.

5) Прикупљање
података представља
сваку активност
одговорних произвођача
званичне статистике
која се односи
на непосредно
прибављање података
у статистичким
истраживањима
или на преузимање
података из административних
извора, као и на
добијање података
методом сталног
праћења и посматрања,
у складу са овим
законом и другим
законима којима
се обезбеђује
прикупљање података
релевантних за
званичну статистику.

6) Извештајне
јединице јесу
правна лица или
њихови делови,
затим физичка
лица, домаћинства,
органи државне
управе, органи
локалних власти
и све остале јединице
на територији
Републике, које,
у оквиру статистичких
истраживања, дају
податке искључиво
у статистичке
сврхе.

7) Статистичка
јединица јесте
методолошки прецизно
дефинисана целина
у прикупљању података,
одређена на такав
начин да омогућује
прикупљање података
од извештајних
јединица и власника
административних
извора, као и агрегирање
података приликом
њихове обраде.


8) Идентификатор
јесте име, адреса
или званично додељен
идентификациони
број који омогућава
директно препознавање
поједине извештајне
или статистичке
јединице. 

9) Резултати
статистике представљају
званичне статистичке
информације о
релевантним економским,
демографским
и социјалним масовним
појавама, као
и о појавама из
области радне
и животне средине.

10) Дисеминација
представља активности
које предузимају
одговорни произвођачи
званичне статистике
како би представили
резултате званичне
статистике, учинили
их доступним корисницима
и обезбедили им
информације о
методима и изворима
који представљају
основ званичних
резултата. 

11) Статистички
регистри представљају
систематске листе
извештајних или
статистичких
јединица, са одабраним
карактеристикама,
које се редовно
ажурирају и користе
искључиво у статистичке
сврхе, предвиђене
овим законом.


12) Административни
извори података
јесу скупови података
о којима се, на
основу посебних
закона, старају
поједини административни
органи а који
се могу користити
за остваривање
права и обавеза
правних и физичких
лица.

13) Агрегати јесу
скупови јединица
посматрања, а
агрегирани подаци
јесу збирни подаци
о бројности тих
скупова и обележјима
јединица посматрања.



Основна
начела званичне
статистике



Члан
5.

Званична статистика
се заснива на
заједничким стандардима,
званичним дефиницијама
и основним начелима,
са следећим значењима:

1) Начело релевантности
значи да статистички
подаци треба да
задовоље јасно
утврђене услове
информисања, у
складу са задацима
званичне статистике.
Званична статистика
има обавезу да
редовно проверава
адекватност статистичких
података и да
благовремено
препозна нове
потребе корисника
за одређеном врстом
података. 

2) Начело непристрасности
подразумева да
се на објективан
начин утврђују
дефиниције, методи
прикупљања и обрађивања
података, као
и њихова дисеминација.
Статистички подаци
морају бити заштићени
од непрофесионалних
утицаја било које
врсте. 

3) Начело поузданости
се огледа у томе
да активности
и методи који
се односе на прикупљање,
обраду и дисеминацију
статистичких
података буду
усклађени са важећим
професионалним
стандардима, научним
методима и принципима
професионалне
етике, како би
статистички резултати
што веродостојније
одражавали посматране
појаве. 

4) Начело правовремености
значи да временски
рокови између
прикупљања података,
њихове обраде,
дисеминације
и достављања корисницима
на увид треба
да буду минимални,
као и да се све
промене, кад је
реч о подацима,
ажурно уносе у
статистичке регистре
и базе података.

5) Начело професионалне
независности
значи да су за
доношење одлука
о дефиницијама,
методима прикупљања,
обраде и дисеминације
података званичне
статистике надлежни
искључиво одговорни
произвођачи званичне
статистике. 

6) Начело рационалности
се односи на оптимално
коришћење свих
расположивих
ресурса и смањење
оптерећености
извештајних јединица,
као и на то да обим
посла и трошкови
неопходни за прикупљање
статистичких
података треба
да буду сразмерни
значају резултата.

7) Начело конзистентности
значи да званични
статистички подаци
треба да буду
међусобно усклађени
у погледу садржаја,
терминологије
и периодике, као
и да буду усклађени
са међународнопризнатим
концептима, номенклатурама,
класификацијама,
дефиницијама
и методима, у циљу
постизања њихове
упоредивости.


8) Начело јавности
значи да су сви
резултати – обрађени
и необрађени подаци
званичне статистике,
као и све информације
о примењеним методима
и изворима података
које користе одговорни
произвођачи званичне
статистике – јавни
и истовремено
доступни свим
корисницима.

9) Начело статистичке
поверљивости
подразумева заштиту
података који
се односе на појединачну
статистичку јединицу,
без обзира на
то да ли се они
прикупљају непосредно,
приликом спровођења
званичних статистичких
истраживања, или
посредно, из административних
или других извора.
Суштина овог начела
јесте да одговорни
произвођачи званичне
статистике могу
користити индивидуалне
податке искључиво
у статистичке
сврхе. Начело
статистичке поверљивости
се не односи на
податке органа
државне управе
као статистичких
јединица. Статистички
податак се, у складу
са овим начелом,
не може користити
као основ за остваривање
права или стварање
обавезе извештајној
јединици.

10) Начело употребе
личних података
искључиво у статистичке
сврхе значи да
подаци прикупљени
обављањем статистичких
активности на
које се односе
одредбе о статистичкој
поверљивости
могу бити коришћени
искључиво у складу
са овим законом
и посебним законом
којим се регулише
област заштите
личних података,
односно заштите
приватности. 



II. ОРГАНИЗАЦИЈА
СИСТЕМА ЗВАНИЧНЕ
СТАТИСТИКЕ



Одговорни
произвођачи званичне
статистике



Члан
6.

Системом званичне
статистике Републике
Србије, као одговорни
произвођачи званичне
статистике, обухваћени
су:

1) Републички
завод за статистику;

2) Народна банка
Србије; 

3) Градска управа
града Београда
– за територију
града Београда;

4) Остали одговорни
произвођачи званичне
статистике, наведени
у петогодишњем
статистичком
програму. 



Републички
завод за статистику



Члан
7.

Републички
завод за статистику
(у даљем тексту:
Завод) јесте посебна
организација,
задужена за обављање
статистичких
активности заснованих
на петогодишњем
статистичком
програму и годишњим
примењивим плановима.

Ради обављања
статистичких
активности, Завод
образује организационе
јединице ван седишта
Завода.

Завод је главни
произвођач и дисеминатор
званичних статистичких
податка, као и
одговорни стручни
носилац, организатор
и координатор
система званичне
статистике у Републици
Србији и представља
званичну статистику
Републике Србије
у међународном
статистичком
систему.



Послови
Завода



Члан
8.

У систему званичне
статистике, Завод
обавља следеће
послове:

1) Као главни
учесник унутар
система, Завод
је надлежан за:
производњу и дисеминацију
националних рачуна;
спровођење пописа;
спровођење истраживања
о домаћинствима;
спровођење истраживања
која се односе
на економију и
пољопривреду,
као и за увођење
и вођење статистичких
регистара, са
изузетком одређених
истраживања из
финансијског
сектора. 

2) Као организатор
и координатор
званичне статистике,
Завод припрема
петогодишњи статистички
програм и годишње
примењиве планове;
израђује методологију
за истраживања
која спроводи
и поставља стандарде
за целокупну званичну
статистику (класификације,
номенклатуре,
дефиниције, принципе
и друго, уколико
за поједине области
није другачије
одређено); доноси
одлуке о томе
који су резултати
званични и каква
се терминологија
користи приликом
објављивања тих
резултата; поставља
примењиве стандарде
за све одговорне
произвођаче званичне
статистике полазећи
од основних начела
и сарађује са
одговорним произвођачима
приликом примене
њихових података;
сарађује са другим
одговорним произвођачима
статистичких
података у вези
са статистичким
истраживањима
која они спроводе
и одобрава методологије
узорака; поставља
и одржава базе
података који
су резултат рада
званичне статистике
(осим базе података
Народне банке
Србије); израђује
статистичке годишњаке
који садрже податке
о свим предметним
областима; корисницима
пружа савете и
даје упутства
у вези са расположивошћу
резултата у целокупном
статистичком
систему; доставља
званичне статистичке
резултате Републике
Србије међународним
организацијама;
учествује у међународним
статистичким
активностима;
учествује у образовању
и обуци кадрова
у области статистике,
како у земљи тако
и у иностранству;
реализује активности
на основу донација
из иностранства
намењених побољшању
процеса производње
података и капацитета
система званичне
статистике и,
сходно својим
могућностима,
учествује у пружању
стручне помоћи
званичним статистикама
других земаља.

3) Завод обавља
и друге активности
регулисане петогодишњим
статистичким
програмом, годишњим
примењивим плановима
и другим правним
актима заснованим
на овом закону
или на посебним
законима којима
се уређују пописи.

4) Завод објављује
све методологије
званичних статистичких
истраживања (у
штампаном облику
или на својој
интернет презентацији),
а методологију
појединих статистичких
истраживања у
„Службеном гласнику
Републике Србије”.



Активности
на заснивању административних
извора



Члан
9.

Завод учествује
у свим активностима
које се односе
на заснивање нових
или на промену
постојећих административних
извора података,
или у активностима
које се односе
на изворе чији
се подаци заснивају
на сталном праћењу
и посматрању и
који су такође
релевантни за
званичну статистику.



Заштита
професионалног
кредибилитета
званичне
статистике



Члан
10.

Директор Завода
је дужан да штити
професионални
кредибилитет
званичне статистике
од непрофесионалних
утицаја било које
врсте.



Финансијска
средства



Члан
11.

Средства за
финансирање активности
Завода обезбеђују
се у буџету Републике
Србије, у складу
са одобреним финансијским
планом. 

Средства стечена
обрадом података
по посебним захтевима,
увођењем додатних
процедура и извођењем
посебних операција,
и ванредне дисеминације
статистичких
података посебно
се финансијски
исказују и користе
се за: развој методолошких
и информационих
решења, као и за
образовање и обучавање
запослених у Заводу.

Из финансијских
средстава остварених
статистичким
активностима
из става 2. овог
члана измирују
се расходи који
настају приликом
реализације тих
активности.

Извор средстава
за финансирање
активности Завода
могу бити и донације.



Народна
банка Србије



Члан
12.

Народна банка
Србије обавља
активности званичне
статистике у складу
са овим законом
и другим законима.

Народна банка
Србије поставља
стандарде за званичну
статистику у оквиру
функција које
врши.

Завод и Народна
банка Србије могу
да закључе споразум
којим би се уредили
њихови односи
у вези са статистичким
активностима
које предузимају
у складу са овим
законом.



III. САВЕТ
ЗА СТАТИСТИКУ



Положај
и улога Савета
за статистику



Члан
13.

Савет за статистику
Републике Србије
(у даљем тексту:
Савет) јесте интегрални
део система званичне
статистике и бави
се стратешким
питањима званичне
статистике. 

Основна улога
Савета је да се
стара о задовољавању
потреба најширег
круга корисника
и о остваривању
и заштити права
давалаца података.


Савет утврђује
листу осталих
одговорних произвођача
званичне статистике.




Задаци
Савета



Члан
14.

Савет даје стручна
мишљења и учествује
у праћењу реализације
предлога који
се односе на:

– стратегију
развоја званичне
статистике;

– петогодишњи
статистички програм,
измене и допуне
тог програма и
нацрт извештаја
о његовој примени;

– потребе за
спровођењем пописа,
ревизије главних
статистичких
истраживања, инфраструктурних
пројеката, као
и финансијских
извора за њихову
примену;

– стандарде и
смернице за примену
основних начела
званичне статистике;

– нацрте закона
и других правних
аката који се
односе на одговорне
произвођаче или
на активности
званичне статистике;

– случајеве када
органи који имају
надзор над административним
изворима података
не поступају у
складу са одредбама
овог закона;

– развој и промоцију
система званичне
статистике, међународну
статистичку сарадњу
и сарадњу са универзитетима
и научним институцијама;

– остала питања
која су од важности
за функционисање
званичне статистике.




Састав
и именовање Савета



Члан
15.

Савет има седамнаест
чланова.

Влада именује
чланове Савета
на период од пет
година.

Директор Завода
је члан Савета
по положају.

Један члан Савета
именује се из
редова запослених
односно постављених
лица у министарству
надлежном за послове
финансија, на
предлог министра.

Један члан Савета
именује се из
редова запослених
односно постављених
лица у министарству
надлежном за послове
економије и регионалног
развоја, на предлог
министра.

Један члан Савета
именује се из
редова запослених
односно постављених
лица у министарству
надлежном за послове
трговине и услуга,
на предлог министра.

Један члан Савета
именује се из
редова запослених
односно постављених
лица у министарству
надлежном за послове
пољопривреде,
шумарства и водопривреде,
на предлог министра.

Један члан Савета
именује се из
редова запослених
односно постављених
лица у министарству
надлежном за послове
у области рада,
на предлог министра.

Један члан Савета
именује се из
редова запослених
односно постављених
лица у министарству
надлежном за послове
у области рударства
и енергетике,
на предлог министра.

Један члан Савета
именује се из
редова запослених
односно постављених
лица у министарству
надлежном за послове
у области заштите
животне средине,
на предлог министра.

Један члан Савета
именује се из
редова запослених
односно постављених
лица у министарству
надлежном за послове
у области здравља,
на предлог министра.

Један члан Савета
именује се из
редова запослених
односно постављених
лица у министарству
надлежном за послове
у области омладине
и спорта, на предлог
министра.

Два члана Савета
именују се из
редова запослених
у Народној банци
Србије, на предлог
гувернера Народне
банке Србије.

Један члан Савета
именује се из
редова запослених
у Привредној комори
Србије, на предлог
председника Коморе.

Три члана Савета
именују се из
редова запослених
у научноистраживачким
и образовним институцијама,
на предлог министра
надлежног за послове
науке и министра
надлежног за послове
просвете.

Један члан Савета
именује се на
предлог Статистичког
друштва Србије.

Директор Завода
покреће поступак
избора чланова
Савета.



Организација
и начин рада Савета



Члан
16.

Организација
и начин рада Савета
ближе се уређују
пословником о
раду. 



Финансирање
Савета



Члан
17.

Финансијска
средства неопходна
за рад Савета
обезбеђују се
у оквиру средстава
која су на основу
Закона о буџету
Републике Србије
намењена за рад
Завода.



IV. ПРОГРАМ
И ПЛАН ЗВАНИЧНЕ
СТАТИСТИКЕ



Сврха
Програма и Плана
и њихово усвајање



Члан
18.

Активности
званичне статистике
заснивају се на
петогодишњем
статистичком
програму (у даљем
тексту: Програм)
и годишњим примењивим
плановима (у даљем
тексту: План).

Програм доноси
Народна скупштина,
а План Влада. Оба
документа објављују
се у „Службеном
гласнику Републике
Србије”.



Садржај
Програма



Члан
19.

Програм садржи:

1) стратегију
развоја званичне
статистике у Републици
Србији за период
од пет година,

2) преглед очекиваних
резултата званичне
статистике по
областима, податке
о њиховој периодичности
и степену усаглашености
са међународним
стандардима,

3) преглед најзначајнијих
инфраструктурних
и развојних активности
које не могу да
се сврстају у
одређене области,

4) податке о одговорном
произвођачу званичне
статистике, и

5) информације
о очекиваним проблемима.



Садржај
Плана



Члан
20.

План садржи:

1) ближу разраду
Програма;

2) листу статистичких
истраживања која
треба спровести,
са информацијом
о томе да ли је
њихово спровођење
обавезно или не;

3) листу административних
извора, као и листу
података добијених
методом сталног
праћења и посматрања,
који се користе
у званичној статистици;

4) развојне активности
наведене у Програму.



Припрема
Програма и Плана
и избор извора
података



Члан
21.

Завод припрема
Програм и План
у сарадњи са осталим
одговорним произвођачима
званичне статистике,
власницима других
података и корисницима.

Завод доноси
одлуке о избору
извора података
у сарадњи са осталим
одговорним произвођачима
званичне статистике,
и то у складу са
квалитетом података,
правовременошћу,
оптерећеношћу
давалаца података
и оправданошћу
трошкова.



Статистички
пописи



Члан
22.

Пописи се регулишу
посебним законима
и финансирају
се средствима
из буџета Републике
Србије.

Активности
прописане у вези
с пописима укључују
се у Програм и
План.



Извештај
о извршењу Програма



Члан
23.

По истеку последње
године предвиђене
за остварење Програма,
Завод припрема
Извештај о реализацији
целокупног Програма
који доставља
Влади на разматрање
и одлучивање,
а Влада упућује
Извештај Народној
скупштини. 



V. ПРИКУПЉАЊЕ
ПОДАТАКА



Административни
извори и оптерећеност
давалаца
података



Члан
24.

Уколико постоје
административни
извори података,
не спроводи се
статистичко истраживање.

Приликом спровођења
статистичког
истраживања води
се рачуна о оптерећености
давалаца података.



Обавеза
информисања извештајне
јединице



Члан
25.

Пре почетка
прикупљања података,
свака извештајна
јединица мора
да буде информисана
о:

1) правном основу
за спровођење
истраживања;

2) циљу истраживања;

3) обавезности
односно необавезности
давања података;

4) одговорном
произвођачу званичне
статистике;

5) обавези заштите
података.



Дужност
давања тачних
података



Члан
26.

Извештајне
јединице су дужне
да без накнаде
и уз поштовање
рокова наведених
у Плану дају тачне,
комплетне и ажурне
податке, који
по садржини и
облику одговарају
захтевима одговорног
произвођача званичне
статистике.

Извештајне
јединице су дужне
да омогуће проверу
података из става
1. овог члана.

Уколико подаци
извештајних јединица
нису комплетни
или ажурни, извештајне
јединице имају
обавезу да их
исправе односно
употпуне у складу
са датим смерницама
и дефинисаним
роковима. 



Овлашћење
за прикупљање
и контролу података



Члан
27.

Директор Завода,
или овлашћени
представник другог
одговорног произвођача
званичне статистике,
издаје писмено
овлашћење анкетарима,
проценитељима,
контролорима
и инструкторима
одређеним да непосредно
прикупе и контролишу
квалитет статистичких
података.



Пилот
истраживања



Члан
28.

У случају да
се укаже потреба
за процењивањем
методологије
или квалитета
података које
треба прикупити
статистичким
истраживањима,
Завод, Народна
банка Србије и
други одговорни
произвођачи званичне
статистике могу
да спроводе пилот
истраживања без
уношења посебне
ставке у План.


Подаци прикупљени
путем пилот истраживања
из става 1. овог
члана не могу
бити коришћени
за производњу
резултата званичне
статистике.



Обавеза
сарадње и консултовања
одговорних
произвођача званичне
статистике са
Заводом



Члан
29.

Други одговорни
произвођачи званичне
статистике сарађују
са Заводом када
је реч о методологијама
статистичких
истраживања предвиђених
годишњим примењивим
планом и, по потреби,
обављају консултације
са Заводом у вези
с методологијама
и садржајем база
података које
они утврђују.

У случају непостојања
сагласности између
одговорних произвођача
званичне статистике
и Завода у вези
са питањима из
става 1. овог члана,
Завод је дужан
да о томе информише
Владу у писаној
форми, и то у року
од 30 дана од дана
када је константовано
непостојање сагласности.



Право
приступа индивидуалним
подацима других
одговорних произвођача
званичне статистике



Члан
30.

Завод има право
приступа индивидуалним
подацима који
су резултат истраживања
других одговорних
произвођача званичне
статистике уколико
су ти подаци неопходни
за спровођење
активности званичне
статистике или
за процену квалитета
резултата.

Право приступа
Завода индивидуалним
подацима који
су резултат истраживања
Народне банке
Србије обезбеђује
се уз претходну
сагласност гувернера
Народне банке
Србије.



Право
приступа административним
изворима података



Члан
31.

Завод има право
приступа свим
административним
изворима података
у органима државне
управе, укључујући
и идентификаторе,
ако је то потребно,
као и право приступа
подацима прикупљеним
методом сталног
праћења и посматрања,
изузев у случајевима
када њихова употреба
у статистичке
сврхе није дозвољена
законом.

Власници административних
извора података
и података прикупљених
методом сталног
праћења и посматрања
имају обавезу
да у складу са
усвојеним Планом
и договореним
начином достављања,
који власницима
података неће
стварати додатне
трошкове, пренесу
Заводу податке,
осим у случајевима
када су ти подаци
предмет посебне
обраде. 





VI. ОБРАЂИВАЊЕ
И СКЛАДИШТЕЊЕ
ПОДАТАКА



Одстрањивање
идентификатора



Члан
32.

Одговорни произвођачи
званичне статистике,
након завршетка
обраде прикупљених
података, одстрањују
идентификаторе
извештајних и
статистичких
јединица.

Одговорни произвођачи
званичне статистике
уништавају упитнике
и друге документе
који садрже индивидуалне
податке добијене
приликом спровођења
статистичких
истраживања, и
то након завршетка
уноса, шифрирања
и обраде података,
у складу са важећим
прописима који
уређују поступке
са архивском грађом
и регистратурским
материјалом.

Заштита архивске
грађе и регистратурског
материјала врши
се у складу с важећим
прописима који
уређују поступке
са архивском грађом
и регистратурским
материјалом.



Прилогађавање
података званичним
статистичким
стандардима



Члан
33.

Завод може да
модификује податке
добијене из статистичких
истраживања и
из административних
и других извора
како би их ускладио
са званичним дефиницијама,
класификацијама
и другим стандардима
који се примењују
у систему званичне
статистике и у
међународној
статистичкој
пракси.



Начин
и рок складиштења
статистичких
података



Члан
34.

Одговорни произвођачи
званичне статистике
дужни су да без
идентификатора
ускладиште податке
у електронској
форми, који су
шифрирани до нивоа
статистичке јединице,
на период од најмање
десет година,
уколико посебним
законом није другачије
одређено.

По истеку периода
из става 1. овог
члана, подаци
се, у складу са
законом, преносе
организацији
надлежној за архивску
грађу, заједно
са неопходном
документацијом.




Акт
о складиштењу
података



Члан
35.

Директор Завода,
односно овлашћени
представник другог
одговорног произвођача
званичне статистике,
доноси, у складу
са важећим стандардима,
акт којим се ближе
регулише складиштење
и организовање
података у циљу
спречавања уништавања,
злоупотребе, крађе
или нелегалног
приступа подацима
којима располаже
одговорни произвођач
званичне статистике,
у складу са овим
законом. 

Директор Завода,
односно овлашћени
представник другог
одговорног произвођача
званичне статистике,
доноси, у складу
са важећим стандардима,
посебан акт којим
се ближе регулише
начин коришћења
података званичне
статистике којима
располаже одговорни
произвођач званичне
статистике, у
складу са овим
законом.



Одлука
о класификацијама
и другим званичним
статистичким
стандардима



Члан
36.

Директор Завода,
уз прибављено
мишљење Савета,
одлучује својим
актом о класификацијама,
номенклатурама
и другим значајним
стандардима које
користе одговорни
произвођачи званичне
статистике наведени
у Програму.



VII. СТАТИСТИЧКИ
РЕГИСТРИ



Статистички
регистри



Члан
37.

Завод формира,
развија и одржава
следеће регистре:

1) статистички
пословни регистар;

2) статистички
регистар пољопривредних
газдинстава. 

Директор Завода
доноси пропис
којим се ближе
уређују питања
која се односе
на формирање,
развој, одржавање
и употребу статистичких
регистара.



Одржавање
и коришћење статистичких
регистара



Члан
38.

Завод користи
податке из административних
извора, пописа,
статистичких
истраживања, као
и податке добијене
помоћу метода
сталног праћења
и посматрања,
у циљу формирања,
развоја и одржавања
статистичких
регистара. 

Подаци из статистичких
регистара користе
се искључиво у
статистичке сврхе.




VIII. ДИСЕМИНАЦИЈА
ПОДАТАКА И ИНФОРМАЦИЈА



Услови
дисеминације
података званичне
статистике



Члан
39.

Одговорни произвођачи
званичне статистике
врше дисеминацију
резултата под
условима и до
нивоа који су
предвиђени Планом.

Резултати званичне
статистике из
става 1. овог члана
доступни су истовремено
свим корисницима,
под једнаким условима.



Календар
објављивања резултата



Члан
40.

Одговорни произвођачи
званичне статистике
одржавају ажуран
и јавности доступан
календар објављивања
резултата званичне
статистике.

Одступања од
рокова утврђених
у календару објављују
се и образлажу.




Статистичке
базе података



Члан
41.

Одговорни произвођачи
званичне статистике
развијају и одржавају
јавно доступне
базе података
које су резултат
званичне статистике.



Тумачење
података званичне
статистике



Члан
42.

Одговорни произвођачи
званичне статистике
дужни су да дају
стручна тумачења
и оцену података
које производе
и дисеминују.

Све информације
у вези са изворима
података и примењеном
методологијом
доступне су јавности,
а најважније методологије
објављују се у
„Службеном гласнику
Републике Србије”.

Корисници званичних
статистичких
података и информација
дужни су да приликом
коришћења тих
података и информација
наведу њихов извор.




Посебне
обраде по захтеву
корисника



Члан
43.

На захтев корисника
и о њиховом трошку,
одговорни произвођачи
званичне статистике
могу да обезбеде
информације и
податке добијене
посебном обрадом,
који нису предвиђени
Програмом и Планом.


У вези с подацима
и информацијама
из става 1. овог
члана, иако они
нису резултати
званичне статистике,
примењују се одредбе
овог закона о
поверљивости.




IX. ПОВЕРЉИВОСТ



Поверљивост
података



Члан
44.

Одредбе о поверљивости
примењују се од
момента када извештајна
јединица достави
податке одговорним
произвођачима
званичне статистике.

Одредбе ове
главе закона примењују
се и на податке
прикупљене из
других извора
за потребе званичне
статистике, од
тренутка њиховог
достављања одговорним
произвођачима
званичне статистике.



Спречавање
идентификације
извештајних јединица



Члан
45.

Подаци прикупљени,
обрађени и ускладиштени
у сврхе званичне
статистике поверљиви
су онда када физичко
или правно лице
може да се непосредно
или посредно идентификује
именом, адресом
или идентификационим
бројем.

Одговорни произвођачи
званичне статистике
дужни су да спрече
могућност непосредне
или посредне индивидуалне
идентификације
извештајне јединице.

Поверљиви подаци
могу се искључиво
користити у статистичке
сврхе, те органи
државне управе,
органи аутономних
покрајина, органи
локалне самоуправе
и други носиоци
јавних овлашћења
не могу користити
податке и информације
прикупљене у оквиру
активности званичне
статистике у сврхе
утврђивања права
и обавеза извештајне
јединице.

Поверљивост
информације не
односи се на следеће
информације:

1) број и структуру
унајмљених и стално
запослених од
стране правних
и физичких лица
која не укључује
њихове личне податке;

2) врсте производа
које производи,
прерађује, превози,
складишти, купује
и продаје предузетник,
привредно друштво,
односно друга
организација
и институција,
као и све врсте
услуга за потребе
становништва
или привредних
друштава, односно
других организација
или институција;

3) податке о штети
и загађењу проузрокованих
активностима
предузетника,
привредног друштва,
односно друге
организације
или институције;

4) податке чије
објављивање одобри
у писаној форми
заинтересовано
правно или физичко
лице.



Заштита
поверљивих података



Члан
46.

Одговорни произвођачи
званичне статистике
обавезни су да
предузму све прописане
административне,
техничке и организационе
мере неопходне
за заштиту поверљивих
података против
нелегалног приступа,
откривања или
коришћења.

Одговорни произвођачи
званичне статистике
својим актима
ближе одређују
мере и поступке
за обезбеђивање
и заштиту поверљивих
података, у складу
са овим законом.



Ограничење
приступа поверљивим
подацима



Члан
47.

Приступ поверљивим
подацима ограничен
је на лица која
приликом обављања
својих задатака
производе званичну
статистику и до
степена у ком
су ти подаци неопходни
за производњу
званичне статистике.

Лица која у вршењу
својих задатака
имају приступ
поверљивим подацима
у обавези су да
се увек придржавају
одредаба овог
закона, чак и након
престанка рада
у званичној статистици.



Давање
индивидуалних
података без идентификатора



Члан
48.

Завод и остали
одговорни произвођачи
званичне статистике
могу да научноистраживачким
институцијама
обезбеде, на писани
захтев, индивидуалне
податке без идентификатора.

У писаном захтеву,
из става 1. овог
члана, институција
је дужна да јасно
назначи сврху
коришћења индивидуалних
статистичких
података.

Употреба статистичких
података из става
1. овог члана регулише
се посебним уговором
који обавезује
корисника да ове
податке може користити
искључиво у сврхе
које је назначио
у свом захтеву,
као и да не дозволи
неовлашћеним
лицима приступ
овим подацима
и да након употребе
уништи те податке.

Одговорни произвођачи
званичне статистике
воде евиденцију
о корисницима
из става 1. овог
члана и о намени
за коју им се подаци
обезбеђују.



Дисеминација
података о малим
агрегатима



Члан
49.

Директор Завода,
по прибављеној
писаној сагласности
економских јединица,
може објављивати
податке о малим
агрегатима тих
јединица.



X. МЕЂУНАРОДНА
САРАДЊА



Сарадња
са међународним
статистичким
организацијама



Члан
50.

Завод сарађује
са међународним
статистичким
организацијама.




Координациона
улога Завода у
међународној
статистичкој
сарадњи



Члан
51.

У систему званичне
статистике Републике
Србије Завод има
координациону
улогу у оквиру
међународне статистичке
сарадње.



XI. КАЗНЕНЕ
ОДРЕДБЕ



Члан
52.

Новчаном казном
у износу од 150.000 до
450.000 динара казниће
се за прекршај
давалац података
– привредно друштво,
установа, задруга
или друго правно
лице, ако за потребе
званичних статистичких
истраживања не
достави одговорном
произвођачу званичне
статистике тражене
податке у прописаном
року, или достави
непотпуне или
нетачне податке
или спречи проверу
тачности, комплетности
и ажурности тражених
података (члан
26).

Новчаном казном
у износу од 10.000 до
50.000 динара казниће
се за прекршај
из става 1. овог
члана и одговорно
лице у привредном
друштву, установи,
задрузи или другом
правном лицу.



Члан
53.

Новчаном казном
у износу од 50.000 до
100.000 динара казниће
се за прекршај:


1) одговорни
произвођачи званичне
статистике уколико
одговарајућим
актом не одреде
мере и поступке
за обезбеђивање
и заштиту података
(члан 46. став 2);

2) одговорни
произвођачи званичне
статистике ако
не информишу извештајне
јединице о обавезности
односно необавезности
давања података
Вчлан 25. став 1. тачка
3)ã.

Новчаном казном
у износу од 10.000 до
50.000 динара казниће
се за прекршај
из става 1. тач. 1)
и 2) овог члана и
одговорно лице
у произвођачу
званичне статистике.



Члан
54.

Новчаном казном
у износу од 10.000 до
50.000 динара казниће
се за прекршај
физичко лице ако
за потребе званичних
статистичких
истраживања не
достави одговорном
произвођачу званичне
статистике тражене
податке у прописаном
року, или достави
непотпуне или
нетачне податке
или спречи проверу
тачности, комплетности
и ажурности тражених
података (члан
26).



XII. ПРЕЛАЗНЕ
И ЗАВРШНЕ ОДРЕДБЕ



Рок
за доношење одлуке
о образовању Савета



Члан
55.

Влада ће донети
одлуку о образовању
Савета и именовању
његових чланова
у року од 60 дана
од дана ступања
на снагу овог
закона. 



Рок
за доношење подзаконских
аката



Члан
56.

Подзаконски
акти за спровођење
овог закона донеће
се у року од једне
године од дана
ступања на снагу
овог закона.



Рок
за доношење Програма
и Плана



Члан
57.

Програм из члана
18. овог закона донеће
Народна скупштина
у року од једне
године од дана
ступања на снагу
овог закона, а
План ће донети
Влада у року од
60 дана од дана доношења
Програма.



Престанак
важења закона
којима су уређена
статистичка истраживања



Члан
58.

Даном ступања
на снагу овог
закона престаје
да важи Закон
о статистичким
истраживањима
(„Службени гласник
РС”, бр. 83/92, 53/93, 67/93, 48/94 и 101/05) и
Закон о систему
статистичких
истраживања
(„Службени лист
СРЈ”, бр. 80/94 и 28/96).

Подзаконски
акти донесени
на основу закона
из става 1. овог
члана примењиваће
се до доношења
подзаконских
аката на основу
овог закона ако
нису у супротности
са овим законом.



Ступање
на снагу овог
закона



Члан
59.

Овај закон ступа
на снагу осмог
дана од дана објављивања
у „Службеном гласнику
Републике Србије”.



