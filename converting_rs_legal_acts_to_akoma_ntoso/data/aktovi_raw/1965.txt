


	
	Zakon

	

	На основу члана 112. став 1. тачка 2. Устава Републике Србије, доносим
	УКАЗ
	о проглашењу Закона о потврђивању Споразума измeђу Влaдe Рeпубликe Србиje и Влaдe Црнe Гoрe о међусобном признавању и прихватању доказа о испуњености прописаних услова о храни и храни за животиње биљног, мешовитог/комбинованог порекла
	Проглашава се Закон о потврђивању Споразума измeђу Влaдe Рeпубликe Србиje и Влaдe Црнe Гoрe о међусобном признавању и прихватању доказа о испуњености прописаних услова о храни и храни за животиње биљног, мешовитог/комбинованог порекла, који је донела Народна скупштина Републике Србије на седници Петог ванредног заседања у 2013. години, 25. јуна 2013. године.
	
	ПР број 76
	У Београду, 25. јуна 2013. године
	Председник Републике,
	
	Томислав Николић, с.р.
	
	ЗАКОН
	о потврђивању Споразума измeђу Влaдe Рeпубликe Србиje и Влaдe Црнe Гoрe о међусобном признавању и прихватању доказа о испуњености прописаних услова о храни и храни за животиње биљног, мешовитог/комбинованог порекла
	
	"Службени гласник РС - Међународни уговори", 
	број 8 од 25. јуна 2013.
	
	Члан 1.
	Потврђује се Споразум између Владе Републике Србије и Владе Црне Горе о међусобном признавању и прихватању доказа о испуњености прописаних услова о храни и храни за животиње биљног, мешовитог/комбинованог порекла сачињен у Будви, 20. марта 2012. године, у два оригинална примерка на српском и црногорском језику.
	Члан 2.
	Текст Споразума између Владе Републике Србије и Владе Црне Горе о међусобном признавању и прихватању доказа о испуњености прописаних услова о храни и храни за животиње биљног, мешовитог/комбинованог порекла у оригиналу на српском језику гласи:
	СПОРАЗУМ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ ЦРНЕ ГОРЕ О МЕЂУСОБНОМ ПРИЗНАВАЊУ 
	И ПРИХВАТАЊУ ДОКАЗА О ИСПУЊЕНОСТИ ПРОПИСАНИХ УСЛОВА О ХРАНИ И ХРАНИ 
	ЗА ЖИВОТИЊЕ БИЉНОГ, МЕШОВИТОГ/КОМБИНОВАНОГ ПОРЕКЛА
	Влада Републике Србије и Влада Црне Горе (у даљем тексту: „Стране потписнице”), у циљу да се омогући промет хране и хране за животиње биљног, мешовитог/комбинованог порекла (у даљем тексту „храна”) на начин који не представља ограничавање међусобне трговине уз задржавање прописаног нивоа заштите живота и здравља људи и животиња, споразумеле су се о следећем:
	Члан 1.
	Увоз и провоз пошиљака хране може се обављати ако су испуњени услови у складу са прописима о храни земље увознице.
	Члан 2.
	Стране потписнице су сагласне да њихови надлежни органи признају и прихватају доказе о испуњености прописаних услова о храни, на основу извештаја овлашћених и акредитованих лабораторија које се налазе на листи лабораторија земаља Страна потписница.
	Члан 3.
	Доказ о испуњености прописаних услова о храни земље увознице садржи:
	– основне податке о пошиљци хране (земља порекла, назив производа, име произвођача, производну партију, рок трајања),
	– резултате испитивања која су извршена по акредитованим методама издате од овлашћених и акредитованих лабораторија које се налазе на листи лабораторија земаља Страна потписница.
	Члан 4.
	Уколико се при увозу утврди да пошиљка хране не испуњава прописане услове о храни земље увознице надлежни орган земље увознице ће одмах о томе обавестити надлежни орган земље извознице и предузети мере у складу са својим националним прописима.
	Члан 5.
	Надлежни органи земаља Страна потписница ће се узајамно обавештавати о мерама ограничења или забране увоза хране, у складу са чланом 4. овог споразума.
	Надлежна министарства ће достављати спискове овлашћених и акредитованих лабораторија заједно са акредитованим методама.
	Члан 6.
	Свака Страна потписница задржава право на контролу и испитивање пошиљака хране при увозу.
	Члан 7.
	Овај споразум ће спроводити органи надлежни за безбедност хране Страна потписница у складу са националним прописима.
	Члан 8.
	Одредбе овог споразума могу се мењати уз сагласност Страна потписница.
	Евентуална спорна питања произашла из примене овог споразума решаваће се између представника надлежних органа Страна потписница.
	Члан 9.
	Овај споразум не примењује се на права и обавезе Страна потписница која произилазе из других међународних уговора, у којима су оне уговорне Стране.
	Члан 10.
	1. Овај споразум привремено се примењује од дана потписивања, а ступа на снагу тридесетог (30) дана од датума примања последњег писаног обавештења којим се Стране потписнице међусобно обавештавају, дипломатским путем, о испуњењу услова предвиђених националним законодавством за ступање овог споразума на снагу.
	2. Овај споразум склапа се на период од две (2) године, а затим се прећутно продужава за даље једногодишње периоде, све док га било која од Страна потписница не откаже, у писменој форми, дипломатским путем, најкасније шест (6) месеци пре истека текућег периода.
	Састављено у Будви, дана 20. марта 2012. године, у два оригинална примерка на српском и црногорском језику, при чему су текстови споразума једнако веродостојни.
	
	
		
			
				
				ЗА ВЛАДУ РЕПУБЛИКЕ СРБИЈЕ 
				
				Душан Петровић, с.р.
				
				
				ЗА ВЛАДУ ЦРНЕ ГОРЕ
				Тарзан Милошевић, с.р.
				
			
		
	
	Члан 3.
	Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.

