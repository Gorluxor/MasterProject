

На основу члана 56. став 10. Закона о управљању отпадом („Службени гласник РС”, број 36/09),
Министар здравља и министар животне средине и просторног планирања доносе

ПРАВИЛНИК
о управљању медицинским отпадом
"Службени гласник РС", број 78 од 25. октобра 2010.

I. УВОДНЕ ОДРЕДБЕ
Члан 1.
Овим правилником ближе се прописује начин и поступак управљања oпасним отпадом из објеката у којима се обавља здравствена заштита и начин управљања фармацеутским отпадом (у даљем тексту: медицински отпад), садржина плана управљања отпадом и листа апотека које су дужне да преузимају неупотребљиве лекове од грађана.
Одредбе овог правилника не примењују се на управљање радиоактивним медицинским отпадом, укључујући и радиофармацеутике, као и другим врстама медицинског отпада, чије је управљање уређено посебним прописима.
Члан 2.
Изрази употребљени у овом правилнику имају следеће значење:
1) медицински отпад јесте отпад који настаје при пружању здравствене заштите људима, а који чини неопасан и опасан отпад дефинисан у Каталогу отпада, у складу са прописом којим се уређују категорије и класификација отпада;
2) неопасан медицински отпад јесте отпад који није загађен опасним или другим материјама, а који је по свом саставу сличан комуналнoм (кућном) отпаду (рециклабилан, биоразградив и др.);
3) опасан медицински отпад јесте опасан отпад који захтева посебно поступање, и то:
(1) патоанатомски отпад јесу ткива, органи, делови тела, људски фетуси и кесе са крвљу;
(2) оштри предмети јесу предмети или материјали који могу изазвати посекотине или убодне ране, без обзира да ли су били у контакту са пацијентом или инфективним материјалом;
(3) фармацеутски отпад јесу сви лекови, укључујући и примарну амбалажу, као и сав прибор коришћен за примену таквих производа, који се налазе код правног, односно физичког лица које се бави делатношћу здравствене заштите људи, а који су постали неупотребљиви због истека рока употребе, неисправности у погледу њиховог прописаног квалитета, контаминиране амбалаже, проливања, расипања, припремљени, па неупотребљени, враћени од стране крајњих корисника, или се не могу користити из других разлога. Овај отпад може бити:
– потенцијално опасан фармацеутски отпад јесте отпад који представља ризик у случају када се њиме непрописно управља и захтева поступке прописане за управљање опасним отпадом и
– опасан фармацеутски отпад јесте отпад од лекова и дезинфицијенаса који садрже тешке метале, као и лекова чији се састав не може утврдити, а који због свог састава захтева посебне поступке третмана;
(4) цитотоксични и цитостатички отпад јесте опасан фармацеутски отпад, који обухвата цитотоксичне и цитостатичке лекове који су постали неупотребљиви, отпад који настаје приликом коришћења, транспорта и припреме лекова са цитотоксичним и цитостатичким ефектом, укључујући примарну амбалажу и сав прибор коришћен за припрему и примену таквих производа. Цитотоксични и цитостатички лекови су токсична једињења која имају канцерогени, мутагени и/или тератогени ефекат;
(5) отпад загађен крвљу и телесним течностима јесте отпад који је загађен људском крвљу, секретима и другим излучевинама и који због могућег присуства патогених микроорганизама може бити потенцијално инфективни отпад (нпр. завоји, гипсеви, постељина, одећа за једнократну употребу, шпиц без игле, пелене);
(6) инфективни и високо инфективни отпад (у даљем тексту: инфективни отпад) јесте опасан отпад који, због патогености и броја микроорганизама, представља ризик по здравље људи, као што су: културе и материјал из лабораторија који садржи инфективне агенсе; опрема, материјал и прибор који је био у контакту с крвљу, дериватима крви, осталим телесним течностима, излучевинама од клинички потврђених инфицираних пацијената, укључујући хируршке захвате и обдукције; отпад из одељења за патологију и изолацију инфективних пацијената; отпад од дијализе, инфузије и сличних захвата, укључујући сав прибор и материјал за једнократну употребу; заразни отпад који је био у додиру са инфицираним пацијентима, као и високо инфективан отпад из медицинских лабораторија;
(7) остали опасан медицински отпад јесте отпад из објеката у којима се обавља здравствена заштита и/или са других места у којима се пружају здравствене услуге, из дијагностике, експерименталног рада, лабораторија, чишћења, одржавања и дезинфекције простора и опреме (хемијски отпад, отпад са високим садржајем тешких метала и отпадне боце под притиском):
(8) хемијски отпад јесте отпад у гасовитом, течном и чврстом стању који има опасне карактеристике, а нарочито: токсичност, корозивност, запаљивост, експлозивност, цито или генотоксичност и др;
(9) отпад са високим садржајем тешких метала представља подкатегорију хемијског отпада са високотоксичним својствима и захтева посебан третман (нпр. остаци амалгама из стоматолошких ординација, разбијени термометри и манометри који садрже живу, одбачене батерије са кадмијумом и др);
(10) отпадне боце под притиском јесу отпад од пуне или празне боце који садрже инертне гасове под притиском помешане са антибиотицима, дезинфицијенсима, инсектицидима који се примењују као аеросоли, а које при излагању високим температурама могу да експлодирају;
4) произвођач или власник медицинског отпада који не обухвата фармацеутски отпад јесте свако правно или физичко лице које се бави делатношћу заштите здравља људи у којој настаје овај отпад, а произвођач или власник медицинског отпада који обухвата фармацеутски отпад јесте произвођач лекова који је те лекове дистрибуирао, односно правно лице које врши промет лекова на велико од кога су ти лекови набављени (у даљем тексту: произвођач или власник медицинског отпада);
5) физичко-хемијски поступци третмана медицинског отпада јесу дробљење, млевење, хемијска дезинфекција/стерилизација или други слични поступци којима се постиже непрепознатљивост, смањење запремине и/или уклањање опасних својстава медицинског отпада;
6) термички поступци третмана инфективног отпада јесу дезинфекција/стерилизација паром, сува стерилизација топлотом, инсинерација (спаљивање) и ко-инсинерација (су-спаљивање), или други слични поступци којима се постиже уклањање опасних својстава медицинског отпада;
7) дезинфекција/стерилизација паром или аутоклавирање јесте физички поступак третмана који подразумева термичку обраду под строго контролисаним оперативним условима (притисак, температура, засићеност водене паре, време трајања и др.) чији резултат је безбедан ниво стерилности од 105 или мање микроорганизама);
8) остали поступци третмана медицинског отпада јесу све остале признате методе, укључујући, микроталасно, гама и ултраљубичасто зрачење, и др;
9) неупотребљиви лекови јесу остаци лекова који су остали крајњем кориснику након употребе лека, а које крајњи корисник баца, намерава да баци или мора да их баци, као и неупотребљени лекови који се налазе у спољњем, односно унутрашњем паковању и који су пуштени у промет, али не могу да се користе због истека рока употребе или других разлога;
10) неопасан фармацеутски отпад јесте отпад који не представља опасност у поступку управљања фармацеутским отпадом;
11) објекти у којима се обавља здравствена заштита, јесу здравствене установе, други облици здравствене службе (у даљем тексту: приватна пракса), друга правна лица, односно установе у којима се обавља здравствена заштита у складу са законом, као и са њима повезане медицинске, образовне и научно-истраживачке делатности;
12) апотеке које су дужне да преузимају неупотребљиве лекове јесу све апотеке основане као здравствене установе у складу са законом, као и апотеке основане као приватна пракса.

II. НАЧИН И ПОСТУПАК УПРАВЉАЊА МЕДИЦИНСКИМ ОТПАДОМ

Управљање медицинским отпадом
Члан 3.
Управљање медицинским отпадом је скуп мера које обухватају сакупљање, разврставање, паковање, обележавање, складиштење, транспорт, третман или безбедно одлагање медицинског отпада.
На месту настанка отпада обезбеђује се када је то могуће смањење количине и/или опасних карактеристика медицинског отпада, као и поновно искоришћење отпада.
Отпад настао обављањем кућне неге и осталих сличних активности у којима настаје медицински отпад, преузима се и његов третман или безбедно одлагање обезбеђује се о трошку произвођача медицинског отпада, у складу са прописима којима се уређује управљање отпадом.

План управљања медицинским отпадом
Члан 4.
План управљања медицинским отпадом садржи нарочито:
1) податке о врсти, количини и пореклу отпада који се ствара;
2) токове кретања медицинског отпада унутар здравствене службе у којој настаје;
3) могућности за минимизацију, поновно искоришћење медицинског отпада и рециклажу;
4) број, обавезе и одговорности особља ангажованог у поступку управљања медицинским отпадом;
5) оперативне процедуре управљања медицинским отпадом према месту настанка;
6) распоред кеса и контејнера за одлагање медицинског отпада;
7) оступање са отпадом на месту настанка, превоз унутар здравствене службе, начин и услове складиштења;
8) идентификацију метода третмана и коначно одлагање отпада;
9) вођење и чување документације и евиденције;
10) мере превенције од повреда оштрим предметима и настанка инфекција;
11) мере заштите здравља и безбедности радника ангажованих у поступку управљања медицинским отпадом (опремљеност радном одећом, обућом и заштитним рукавицама, у складу са прописима којима се уређује безбедност и здравље на раду);
12) мере заштите од пожара и експлозија;
13) услове заштите животне средине утврђене у складу са посебним прописима;
14) начин поступања у акцидентним ситуацијама;
15) програм обуке особља за управљање медицинским отпадом;
16) процена трошкова управљања медицинским отпадом на годишњем нивоу.

Сакупљање и разврставање медицинског отпада на месту настанка
Члан 5.
Медицински отпад сакупља се на месту настанка, разврстава се опасан од неопасног отпада, односно различите врсте опасног медицинског отпада и одлаже се у одговарајућу амбалажу прилагођену његовим својствима, количини, начину привременог одлагања, превоза и третмана.
Медицински отпад из става 1. овог члана разврстава се према Каталогу отпада.
Опасан медицински отпад класификује се према пореклу, карактеристикама и саставу које га чине опасним.
Неопасан медицински отпад који је већ измешан са опасним медицинским отпадом сматра опасним медицинским отпадом.
Ако се опасан медицински отпад састоји од више врста отпада његова класификација се врши на основу најзаступљеније компоненте, у складу са посебним прописом.
На месту разврставања опасног медицинског отпада постављају се писмена упутства за особље које сакупља и разврстава тај отпад.
Инфективни отпад, као и цитотоксични и цитостатички отпад се сакупља и превози на начин који спречава директан контакт са особљем које рукује отпадом, при чему у складишту и током испоруке није дозвољено његово препакивање.
Оштри предмети се сакупљају одвојено од осталог медицинског отпада.
При управљању оштрим предметима предузимају се мере превенције од повреда и инфекција до којих може доћи у току руковања овим предметима и са њима се поступа као са инфективним отпадом или као са цитотоксичним отпадом.

Преузимање неупотребљивих лекова од грађана
Члан 6.
Неупотребљиве лекове грађани враћају апотекама са листе апотека које су дужне да преузимају неупотребљиве лекове од грађана.
Листу апотека из става 1. овог члана које преузимају неупотребљиве лекова од грађана чине све апотеке основане као здравствена установа као и апотеке основане као приватна пракса.
У пословном простору апотеке из ст. 1. и 2. овог члана, обезбеђује се простор за контејнер за бесплатно сакупљање неупотребљивих лекова од грађана.
Неупотребљиви лекови враћају се у оригиналном спољњем, односно унутрашњем паковању, с тим да исти морају да буду одвојени од другог отпада на начин да не представљају опасност по животну средину и опрему апотеке.
Контејнер за сакупљање неупотребљивих лекова поставља се на видљиво означено место, доступно за одлагање и означава у складу са овим правилником.
Контејнер из става 5. овог члана израђује се од тврде пластике и закључава се одговарајућом бравом како би се онемогућило неовлашћено отуђивање враћених лекова.
У апотеци која преузима неупотребљиве лекове од грађана, на видном месту истиче се обавештење да се у тој апотеци прикупљају неупотребљиви лекови од грађана, као и да се за враћање неупотребљивих лекова не плаћа накнада.

Паковање медицинског отпада
Члан 7.
Разврстани медицински отпад пакује се на следећи начин:
1) комунални (кућни) отпад – у кесе црне боје;
2) оштри предмети – у контејнере жуте боје;
3) патоанатомски отпад – у кесе браон боје;
4) инфективни отпад – у кесе или контејнере жуте боје;
5) отпад загађен крвљу и телесним течностима – у дупле кесе сиве боје или контејнере жуте боје.
6) остали опасан отпад (хемијски) – у контејнере црвене боје.
7) цитотоксични отпад – у контејнере љубичасте боје;
8) фармацеутски отпад – у кесе и контејнере црвене боје.
Кесе из става 1. тач. 2) и 4) овог члана пуне се највише до ¾, након чега се затварају и истовремено замењују новом кесом.
Једном затворене кесе не смеју се поново отварати.
Оштри предмети који су контаминирани цитотоксичним лековима пакују се у контејнере љубичасте боје.
Течни отпад се пакује у непропусну амбалажу која онемогућава изливање садржаја и која треба да буде чврсто затворена или запечаћена.
За сакупљање и паковање опасног медицинског отпада који се третира поступком дезинфекције/стерилизације користе се кесе и контејнери атестирани/сертификовани за ову намену.
Кесе и/или контејнери из става 1. овог члана, треба да буду сачињени од материјала отпорног на физичке, хемијске, биолошке и др. особине отпада пакованог у њима, тако да се при прописаном руковању спречава угрожавање здравља људи и животне средине.
Кесе и контејнери за паковање медицинског отпада постављају се на месту настанка отпада.

Обележавање и означавање медицинског отпада
Члан 8.
На разврстан и упакован опасан медицински отпад стављају се налепнице у писаном облику о опасности медицинског отпада димензије најмање 50mm x 75mm, које садржи следеће:
1) симбол за означавање отпада;
2) датум настанка отпада;
3) индексни број и назив врсте отпада према Каталогу отпада;
4) место настанка отпада (назив произвођача медицинског отпада);
5) количина отпада;
6) име лица које попуњава налепнице.
Амбалажа из члана 6. овог правилника означава се симболом у складу са потврђеним међународним споразумима, прописима о превозу опасних материја и овим правилником.
Обележавање и означавање опасног медицинског отпада из става 1. овог члана, врши се на налепницама које су дате у прилогу, који је одштампан уз овај правилник и чини његов саставни део.

Транспорт медицинског отпада унутар објеката у којима се обавља здравствена заштита
Члан 9.
Транспорт опасног медицинског отпада унутар објеката у којима се обавља здравствена заштита, врши се колицима или контејнерима који се користе искључиво за ту намену, а који су:
1) лаки за утовар и истовар;
2) лаки за чишћење и одржавање;
3) без оштрих ивица, са глатким, непропусним и непромочивим површинама.
Транспорт инфективног отпада који је разврстан и обележен, врши се до простора за складиштење отпада по потреби, а најмање једном дневно.
Колица или контејнери за транспорт инфективног отпада обележавају се симболом за инфективан отпад прописаним овим правилником.
Руте транспорта, морају да буду утврђене и јасно обележене и, уколико је то могуће, одвојене од простора у коме се одвијају уобичајене здравствене активности.
Изузетно од става 3. овог члана транспорт отпада врши се у време када се уобичајене здравствене активности, промене смене, време оброка и посета не одвијају или су сведене на минимум.
Колица или контејнери из ст. 2. и 3. овог члана чисте се и дезинфикују по потреби, а најмање једном дневно.

Транспорт медицинског отпада од произвођача до постројења за третман отпада
Члан 10.
Сакупљање и транспорт опасног медицинског отпада, разврстаног, упакованог и обележеног у складу са одредбама овог правилника, врши се специјалним возилима за транспорт медицинског отпада од произвођача медицинског отпада који не врши третман сопственог отпада до оператера постројења за третман отпада, у складу са прописима о управљању отпадом и прописима о транспорту опасних материја.
Опасан медицински отпад предаје се лицу које има дозволу за сакупљање и транспорт медицинског отпада, ако произвођач опасног медицинског отпада не поседује сопствено возило за транспорт медицинског отпада, а лице које има дозволу за сакупљање и транспорт опасног медицинског отпада, предаје сакупљени отпад оператеру постројења за третман отпада који има дозволу, у складу са законом којим се уређује управљање отпадом.
Сакупљање и транспорт опасног медицинског отпада, насталог при обављању кућне неге и осталих сличних активности, при којима настаје медицински отпад, може се вршити и путничким возилима здравствених служби које врше наведене делатности, уколико је:
1) количина отпада, која се превози, мања од 25 kg;
2) медицински отпад упакован у складу са одредбама овог правилника, у примарну, а потом и секундарну амбалажу;
3) смештен у превозни простор одвојен од возача и сапутника.
Возила за транспорт опасног медицинског отпада редовно се чисте и дезинфикују.

Складиштење медицинског отпада
Члан 11.
Пре транспорта, третмана или предаје опасног медицинског отпада тај отпад се складишти на месту предвиђеном само за ту намену.
Место за складиштење медицинског отпада из става 1. овог члана, састоји се од ограђеног и одвојеног простора, просторије или објекта предвиђеног само за ту намену, који је:
1) одговарајуће величине у односу на количину произведеног отпада и учесталост његовог сакупљања и одношења;
2) са обезбеђеним доводом и одводом воде за потребе чишћења и одржавања;
3) са јасно и видљиво означеним натписом о намени простора, забрани уласка неовлашћеним лицима, као и упозорењем о могућности угрожавања здравља људи;
4) изграђен тако да има непропусне и отпорне подне површине, као и глатке зидне површине које се лако чисте и дезинфикују;
5) лако доступан особљу здравствене службе задуженом за управљање отпадом;
6) закључан, чиме се спречава приступ неовлашћеним лицима;
7) лако доступан колицима или контејнерима за сакупљање отпада унутар здравствене службе и возилима за транспорт отпада;
8) недоступан животињама и другим преносницима инфективних агенаса;
9) добро осветљен и са обезбеђеном природном или вештачком вентилацијом;
10) са обезбеђеном заштитом од атмосферских утицаја;
11) довољно удаљен од складишта свеже хране и места за припрему хране, путева пацијената и посетилаца;
12) са обезбеђеном противпожарном заштитом у складу са посебним прописима.
Место за складиштење инфективног отпада дезинфикује се најмање једном недељно, а по потреби и чешће.
Хемијски отпад различитог састава складиштити се одвојено да би се избегле нежељене хемијске реакције.
Фармацеутски отпад складишти се у просторији или објекту одвојено од употребљивих фармацеутских производа, у складу са прописаним условима.
Цитотоксични и цитостатички отпад се складишти у посебном простору, просторији или објекту одвојено од осталих врста медицинског отпада.
Неупотребљиви лекови из објеката у којима се обавља здравствена заштита складиште се у посебном простору или просторији тих објеката.
Просути, контаминирани лекови, као и паковања која садрже остатке лекова из објеката у којима се обавља здравствена заштита, пре складиштења, пакују се у одговарајућу амбалажу на месту настанка и са њима се даље поступа у складу са овим правилником.

Начин чувања складиштеног инфективног и патоанатомског отпада до третмана
Члан 12.
Инфективни отпад на месту настанка може да се складишти најдуже пет дана, на температури од +2°C до +8°C.
Инфективни отпад на месту настанка може да се складишти на температури од +8°C до +15°C најдуже 72 часа.
Инфективни отпад на месту настанка не може да се складишти на температури изнад +15°C дуже од 48 сати у зимском периоду и 24 сата у летњем периоду године.
Патоанатомски отпад складишти се у расхладним коморама на стандардним температурама замрзавања.
Простор за складиштење инфективног и патоанатомског отпада закључава се, видно обележава и користи се само за ту намену.

Третман и одлагање медицинског отпада
Члан 13.
Третман опасног медицинског отпада врши се самостално или преко трећег лица са којим је закључен уговор, а које испуњава услове прописане законом којим се уређује управљање отпадом и другим прописима.
Опасан медицински отпад за чији третман или одлагање на еколошки прихватљив и ефикасан начин нема техничких могућности и постројења у Републици Србији извози се ради третмана или одлагања, у складу са законом и прописима којим се уређује управљање отпадом, односно међународни транспорт отпада.

Третман инфективног отпада и оштрих предмета
Члан 14.
Третман инфективног отпада и оштрих предмета врши се поступцима инсинерације и ко-инсинерације у постројењима намењеним за термички третман у складу са најбољим доступним техникама, као и поступцима дезинфекције/стерилизације у аутоклавима, односно стерилизаторима, млевењем односно дробљењем у дробилицама, као и осталим признатим методама којима се постиже уклањање опасних својстава медицинског отпада.
Простор у коме се врши дезинфекција/стерилизација отпада из става 1. овог члана мора да испуњава услове утврђене посебним прописом.
Инфективни отпад који је третманом постао неопасан контролисано се одлаже на депонију у складу са посебним прописима.

Третман и одлагање отпада загађеног крвљу и телесним 
течностима
Члан 15.
Отпад загађеног крвљу и телесним течностима третира се инсинерацијом у постројењима намењеним за термички третман комуналног отпада или се контролисано одлаже на депонију у складу са посебним прописима.
Отпад из става 1. овог члана третира се као инфективни отпад, уколико не постоји постројење за третман комуналног отпада или ако не постоји могућност контролисаног одлагања на депонију.

Третман патоанатомског отпада
Члан 16.
Третман патоанатомског отпада врши се у постројењима намењеним за термички третман патоанатомског отпада, као и крематоријумима или закопавањем на гробљима, у складу са посебним прописима.
Крв, крвни деривати и телесне течности које преостају након лабораторијских испитивања, третирају се заједно са вакутанерима и епруветама по правилу поступком инсинерације и ко-инсинерације, односно дезинфекције/стерилизације, у складу са посебним прописима.
Са крвљу и крвним дериватима који су током дијагностичких испитивања помешани са хемикалијама поступа се као са хемијским отпадом.

Третман хемијског, фармацеутског и цитотоксичног отпада
Члан 17.
Хемијски, фармацеутски и цитотоксични отпад третира се физичко-хемијским поступцима или инсинерацијом у постројењима која имају дозволу за третман опасног отпада у складу са законом којим се уређује управљање отпадом.
Хемијски, фармацеутски и цитотоксични, односно цитостатички отпад складишти се пре третмана и/или извоза, у складу са посебним прописима.
Отпад који садржи психоактивне контролисане супстанце и прекурсоре третира се у складу са законима којим се уређује област психоактивних контролисаних супстанци и прекурсора законом којим се уређује област лекова, као и законом којим се уређује управљање отпадом.

Третман отпада са високим садржајем тешких метала 
и отпадних боца под притиском
Члан 18.
Отпад са високим садржајем тешких метала, као и отпадне боце под притиском не могу да се третирају инсинерацијом.
Отпад са високим садржајем тешких метала третира се физичко-хемијским поступцима у постројењима која имају дозволу за третман у складу са законом којим се уређује управљање отпадом.
Отпад са високим садржајем тешких метала, привремено се складишти пре третмана и/или извоза, у складу са посебним прописима.
Отпадне боце под притиском морају да се деактивирају пре третмана, у складу са посебним прописима.

Термички третман медицинског отпада
Члан 19.
Третман медицинског отпада инсинерацијом или ко-инсинерацијом обавља се у постројењима предвиђеним за ту намену, под условом да емисија загађујућих материја у ваздух, воду и земљиште не прелази прописане граничне вредности, у складу са посебним прописима.
Инсинерација или ко-инсинерација опасног медицинског отпада обавља се под прописаним условима (минимална температура сагоревања у примарној комори од 850ºС, а када отпад садржи више од 1% халогенованих органских супстанци, изражених као хлор температура се подиже на 1100ºС у секундарној комори са минималним ретенционим временом од 2 секунде), да би се обезбедио највећи могући степен уништења органских загађујућих материја, укључујући и диоксине, у складу са посебним прописом.
Ефикасност третмана инфективног отпада испитује се приликом сваког третмана физичко-хемијским индикаторима.
Микробиолошка контрола ефикасности третмана врши се једном месечно, тест организмима, ради провере смањења броја бактерија од 5 log10 и до још већег смањења, у складу са посебним прописом.

III. ПРЕЛАЗНЕ И ЗАВРШНЕ ОДРЕДБЕ
Члан 20.
Даном ступања на снагу овог правилника престају да важе одредбе Правилника о начину уништавања лекова, помоћних лековитих средстава и медицинских средстава („Службени лист СРЈ”, бр. 16/94 и 22/04), које се односе на лекове којима је истекао рок употребе и који су неупотребљиви у складу са овим правилником, амбалажу у коју су упаковани лекови, као и на извештавање о лековима и амбалажи.
Члан 21.
Овај правилник ступа на снагу осмог дана од објављивања у „Службеном гласнику Републике Србије”.
Број 110-00-42/2010-01
У Београду, 7. октобра 2010. године
Министар животне средине
и просторног планирања,
др Оливер Дулић, с.р.
Министар здравља,
проф. др Томица Милосављевић, с.р.



