


	
	Zakon

	


	
				На основу члана 5. став 3. Закона о јавном дугу („Службени гласник РС”, бр. 61/05, 107/09, 78/11 и 68/15) и чланa 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), а у вези са чланом 27. став 1. тач. 1), 13) и 20) Закона о стечају („Службени гласник РС”, бр. 104/09, 99/11 – др. закон, 71/12 – УС и 83/14), чланом 8. став 2. Закона о стечају и ликвидацији банака и друштава за осигурање („Службени гласник РС”, број 14/15), чланом 2. став 2. тач. 1) и 2) Закона о Агенцији за осигурање депозита („Службени гласник РС”, бр. 14/15 и 51/17) и чланом 38. Уредбе о општим условима за емисију и продају државних хартија од вредности на примарном тржишту („Службени гласник РС”, бр. 100/14 и 78/17),
				Влада доноси
				ОДЛУКУ
				о емисији дугорочних државних хартија од вредности
				"Службени гласник РС", број 83 од 15. 
				септембра 2017.
				1. Република Србија емитује дугорочне државне хартије од вредности ради финансирања буџетског дефицита и рефинансирања обавеза по основу јавног дуга.
				2. Основни елементи дугорочних државних хартија од вредности из тачке 1. ове одлуке су:
				Емитент Република Србија
				Износ емисије 61.890.000 америчких долара
				Номинална вредност 1.000 америчких долара
				Датум емитовања 20. септембар 2017. године
				Датум салдирања 20. септембар 2017. године
				Датум доспећа 20. септембар 2019. године
				Купон 2,200% годишње
				Инвеститор Агенција за осигурање депозита
				3. Дугорочне државне хартије од вредности емитују се у нематеријализованом облику и региструју код Централног регистра, депоа и клиринга хартија од вредности АД Београд (у даљем тексту: Централни регистар).
				4. Дугорочне државне хартије од вредности гласе на име.
				5. Продајна цена дугорочних државних хартија од вредности утврђује се у форми купонских обвезница са годишњом исплатом купона. Датуми доспећа купона су 20. септембар 2018. године и 20. септембар 2019. године. Уколико датум доспећа државних хартија од вредности падне у нерадан дан, исплата доспелих дугорочних државних хартија од вредности ће се обавити првог наредног радног дана.
				 Продајна цена код дугорочних државних хартија од вредности израчунава се по формули:
				
				Легенда:
				D – продајнa цена
				N – номинална вредност
				pk – годишња купонска стопа
				f – број купона у току године
				p – извршна стопа приноса
				K – укупан број купона који доспевају од дана продаје до дана доспећа
				d1 – број дана од датума продаје до дана доспећа следећег купона
				d2 – број дана у купонском периоду коме припада датум продаје
				6. Пренос власништва на дугорочним државним хартијама од вредности врши се на дан уписа дугорочних државних хартија од вредности на одговарајуће рачуне хартија од вредности који се воде код Централног регистра.
				7. Дугорочне државне хартије од вредности из тачке 2. ове одлуке могу да буду наплаћене пре рока њиховог доспећа у целости или делимично на захтев Агенције за осигурање депозита уз обавезу најаве од најмање петнаест радних дана Министарству финансија писменим путем. Цена по којој се откупљују дугорочне државне хартије од вредности једнака је номиналној вредности дугорочних државних хартија од вредности са каматом обрачунатом за период од датума емитовања, односно датума последње исплате купона до датума превремене исплате дугорочних државних хартија од вредности. 
				8. Ова одлука ступа на снагу наредног дана од дана објављивања у „Службеном гласнику Републике Србије”.
				05 број 424-8787/2017-1
				У Београду, 14. септембра 2017. године
				Влада
				Председник,
				Ана Брнабић, с.р.
	

