





На
основу члана 73. став 3. Закона о производњи наоружања и војне опреме
(„Службени лист СФРЈ“, бр. 30/79), савезни секретар за народну одбрану издаје





НАРЕДБУ




о одређивању материјалних резерви које за ванредне потребе народне одбране 
набављају и држе организације удруженог рада које производе наоружање и војну 
опрему, као и средстава, објеката и уређаја тих организација, који се држе као 
резервни капацитети за потребе народне одбране у рату на које се не плаћају 
порези и друге дажбине

„Службени
лист СФРЈ”, број 51 од 12. септембра 1980.





1. Материјалним
резервама које за ванредне потребе народне одбране набављају и држе
организације удруженог рада које производе наоружање и војну опрему из члана 7.
Закона о производњи наоружања и војне опреме, као и средствима, објектима и
уређајима тих организација, који се држе као резервни капацитети за потребе
народне одбране у рату, а на које се не плаћају порези и друге дажбине,
сматрају се:

а) сви резервни
производни капацитети (производне линије са одговарајућом опремом, објектима и
инфраструктуром) намењени искључиво за производњу наоружања и војне опреме у
рату;

б) све резерве
сировина, репродукционог материјала, делова, подсклопова, склопова и других
средстава и производа, који се обезбеђују у миру за потребе производње
наоружања и војне опреме у рату;

в) све резерве
специјалног, радног и контролног алата и уређаја, који служе искључиво за
производњу наоружања и војне опреме у рату;

г) складишни простор
који је намењен за смештај и чување резерви сировина, репродукционог материјала
и алата припремљених или намењених за производњу средстава наоружања и војне
опреме у рату.



2. Од плаћања пореза
и других дажбина, у смислу члана 73. Закона о производњи наоружања и војне
опреме, организације удруженог рада из тачке 1. ове наредбе ослобађају се на
основу потврда коју издаје Савезни секретаријат за народну одбрану.



3. Ова наредба ступа
на снагу осмог дана од дана објављивања у „Службеном листу СФРЈ”.



Бр. 27

8. септембра 1980.
године

Београд

Савезни секретар

за народну одбрану

генерал армије,


Никола Љубичић, с.
р.





