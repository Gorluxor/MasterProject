


	
	Zakon


	
				На основу члана 121. став 4. Закона о запосленима у аутономним покрајинама и јединицама локалне самоуправе („Службени гласник РС”, број 21/16),
				Министар државне управе и локалне самоуправе доноси
				ПРАВИЛНИК
				о утврђивању обавезних елемената програма општег и посебног стручног усавршавања службеника у јединицама локалне самоуправе 
				"Службени гласник РС", број 49 од 22. маја 
				2017.
				Предмет Правилника
				Члан 1.
				Овим правилником утврђују се обавезни елементи програма општег и посебног стручног усавршавања службеника у јединицама локалне самоуправе, органима градских општина, као и у службама и организацијама које оснива надлежни орган јединице локалне самоуправе и градске општине, према посебном закону (у даљем тексту: службеници у јединицама локалне самоуправе). 
				Обавезни елементи програма стручног усавршавања
				Члан 2.
				Обавезни елементи општих и посебних програма стручног усавршавања службеника у јединицама локалне самоуправе обезбеђују методолошку целовитост програма, планиране ефекте реализације програма, актуелност програма у односу на прописе, утврђују планирани број, структуру корисника програма и неопходне кадровске и техничке услове за реализацију програма. 
				Методолошка целовитост програма 
				Члан 3.
				Методолошка целовитост програма обезбеђује се:
				1) навођењем циља спровођења програма који садржи основне разлоге за доношење програма, а заснован је на анализи потреба за стручним усавршавањем службеника у јединицама локалних самоуправа;
				2) навођењем области стручног усавршавања на коју се програм односи (надлежност локалне самоуправе, поверени посао или врста личних вештина која захтева стручно усавршавање);
				3) приказом садржинске целовитости програма, којим се потврђује да су програмом стручног усавршавања обрађена сва питања од значаја за постизање планираних резултата и да је одабран адекватан облик спровођења стручног усавршавања (обука, обука на даљину, семинар, студијска посета, саветовање, научно-стручни скуп, округли сто, менторство, коучинг и друго) и да планирани број корисника одговара циљу спровођења програма.
				Планирани ефекти реализације програма 
				Члан 4.
				Планирани ефекти реализације програма доказују се:
				1) успостављањем показатеља успешности спровођења програма (оцена степена задовољства полазника кроз евалуационе упитнике, начин процене степена применљивости усвојених знања и вештина);
				2) описом начина праћења спровођења програма;
				3) описом начина регистровања и обраде података о планираном и спроведеном програму интерпретације резултата спровођења програма. 
				Актуелност програма у односу на прописе 
				Члан 5.
				Актуелност програма у односу на прописе обезбеђује се:
				1) навођењем чињеница, које доказују потребу организовања програма а односе се на планиране или усвојене нове прописе или измене постојећих прописа, који захтевају да службеници у јединицама локалне самоуправе стекну нова стручна знања о начину примене тих прописа; 
				2) навођењем незадовољавајућих резултата инспекцијског надзора, управне или судске контроле законитости аката, које доноси орган локалне самоуправе или податка о неизвршавању односно кашњењу органа локалне самоуправе са извршавањем утврђених обавеза или поступањем у утврђеним роковима, који захтевају да службеници у јединицама локалне самоуправе унапреде постојећа стручна знања и вештине. 
				Број и структура корисника програма 
				Члан 6.
				У програму се обавезно наводи:
				1) професионална структура корисника програма (звања, радна места, искуство, квалификације или врста послова, које будући полазници обављају);
				2) очекивани број полазника, за који је планиран програм и за који су обезбеђена средства за спровођење;
				3) највећи и најмањи број пријављених полазника за програм;
				4) обезбеђена средства која се утврђују за сваки програм.
				Кадровски и технички услови за реализацију програма
				Члан 7.
				Кадровски и технички услови за реализацију програма морају да буду у вези са садржином и предметом програма као и са предвиђеним обликом стручног усавршавања.
				Кадровски услови за реализацију програма подразумевају одређивање неопходног броја лица, која ће бити задужена за стручно-техничку припрему и спровођење програма (ментора, тренера, предавача, коуча) као и навођење њихових компетенција и стручног искуства. 
				Технички услови у погледу реализације односе се на:
				1) величину и захтевану техничку опремљеност простора намењеног програмским садржајима;
				2) техничке и информационо-комуникационе критеријуме за спровођење обука на даљину;
				3) посебне техничке услове за програмске садржаје намењене специфичним врстама корисника. 
				Ступање на снагу
				Члан 8.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00091/2017-13
				У Београду, 18. маја 2017. године
				Министар, 
				Ана Брнабић, с.р.
	

