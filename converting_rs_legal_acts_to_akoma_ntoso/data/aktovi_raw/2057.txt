


	
	Zakon

	


	
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Меморандума о разумевању између Владе Републике Србије и Владе Републике Турске о сарадњи у области пољопривреде
				Проглашава се Закон о потврђивању Меморандума о разумевању између Владе Републике Србије и Владе Републике Турске о сарадњи у области пољопривреде, који је донела Народна скупштина Републике Србије на седници Петог ванредног заседања у 2013. години, 25. јуна 2013. године.
				ПР број 74
				У Београду, 25. јуна 2013. године
				Председник Републике,
				Томислав Николић, с.р.
				ЗАКОН
				о потврђивању Меморандума о разумевању између Владе Републике Србије и Владе Републике Турске о сарадњи у области пољопривреде
				"Службени гласник РС – Међународни уговори", 
				број 8 од 25. јуна 2013.
				Члан 1.
				Потврђује се Меморандум о разумевању између Владе Републике Србије и Владе Републике Турске о сарадњи у области пољопривреде, сачињен 28. септембра 2011. године у Анкари, у два истоветна примерка на српском, турском и енглеском језику.
				Члан 2.
				Текст Меморандума о разумевању између Владе Републике Србије и Владе Републике Турске о сарадњи у области пољопривреде у оригиналу на српском језику гласи:
				МЕМОРАНДУМ О РАЗУМЕВАЊУ ИЗМЕЂУ ВЛАДЕ РЕПУБЛИКЕ СРБИЈЕ И ВЛАДЕ РЕПУБЛИКЕ ТУРСКЕ О САРАДЊИ У ОБЛАСТИ ПОЉОПРИВРЕДЕ
				Влада Републике Србије и Влада Републике Турске (у даљем тексту: Стране),
				У жељи да ојачају постојеће пријатељске односе између две земље и побољшају сарадњу у области пољопривреде,
				Препознајући значај размене искустава у области пољопривреде и одрживог руралног развоја,
				У складу са важећим законима и прописима у својим земљама,
				Споразумеле су се о следећем:
				Члан 1.Циљеви
				Стране ће настојати да унапреде сарадњу између пољопривредних институција Страна у области пољопривреде и пољопривредне технологије у складу са важећим правним оквиром у оквиру својих надлежности.
				Члан 2.Области и облик сарадње
				Стране ће остваривати сарадњу у следећим областима:
				1. биљној производњи, индустрији семена, биљних уља, житарица и винове лозе;
				2. сточарства, крмног биља и рибарства;
				3. ветерине и здравља биља;
				4. спровођењу заједничких пројеката у области пољопривреде и сточарства;
				5. прераде хране, паковања и маркетинга;
				6. диверзификације економских активности и унапређења послова у руралним областима;
				7. истраживања, руралног развоја и подсектора, као и саветодавних служби;
				8. агроиндустрије, алтернативних извора енергије у стакленицима;
				9. промоцији заједничких улагања у области пољопривреде између приватних сектора сваке земље;
				10. другим областима које су предмет интересовања и договора између Страна;
				11. размене информација, посета, стручњака, резултата истраживања, студија и обука;
				12. организовања семинара, симпозијума, изложби и конференција;
				13. било ког другог вида техничке сарадње који је заједнички договорен између Страна.
				Члан 3.Извршни органи
				Извршни органи надлежни за спровођење овог меморандума о разумевању су:
				1. Министарство пољопривреде, трговине, шумарства и водопривреде, у име Владе Републике Србије и
				2. Министарство хране, пољопривреде и сточарства, у име Владе Републике Турске.
				Члан 4.Оснивање надзорног одбора
				1. Стране су се сложиле да оснују Пољопривредни надзорни одбор (у даљем тексту: Одбор) ради праћења и надгледања спровођења сарадње на основу овог меморандума о разумевању.
				2. Одбор се састоји од по 5 чланова по земљи, укључујући шефове делегација на нивоу заменика подсекретара.
				3. Одбор ће се састајати једном годишње или у време које је заједнички договорено, наизменично у Републици Србији и Републици Турској.
				4. Овај Одбор ће бити надлежан за:
				– анализирање спровођења програма сарадње који су заједнички договорени; 
				– подношење предлога за даљи развој и унапређење облика сарадње;
				– препоручивање могућих начина за превазилажење тешкоћа које произилазе из сарадње.
				Члан 5.Трошкови
				Трошкове који настају поводом одржавања Одбора, Стране ће сносити засебно. 
				Земља домаћин ће бити обавештенa о намери посета најмање два месеца пре датума доласка.
				Члан 6.Решавање спорних питања
				Сваки неспоразум који проистекне из тумачења или спровођења овог меморандума о разумевању биће решен споразумно путем консултација или преговора између Страна.
				Члан 7.Измене и допуне
				Овај меморандум о разумевању може бити измењен и допуњен уз обострану писмену сагласност Страна у било ком тренутку.
				Измене и допуне ступиће на снагу у складу са истим правним поступком који је прописан чланом 8. овог меморандума и биће његов саставни део.
				Члан 8.Ступање на снагу и отказ
				Овај меморандум о разумевању ступа на снагу даном последњег писменог обавештења којим стране обавештавају једна другу дипломатским путем, од завршетка њихове унутрашње правне процедуре, неопходне за ступање на снагу Меморандума о разумевању.
				Овај меморандум о разумевању биће на снази у периоду од пет (5) година и продужиће се аутоматски за период од наредних пет (5) година, осим уколико једна од Страна обавести другу у писаној форми, дипломатским путем, о својој намери за отказивање Меморандума о разумевању 6 месеци пре његовог истека.
				У присуству, потписника, овлашћених од стране својих влада, потписан је овај меморандум о разумевању.
				Сачињено у Анкари дана 28. септембра 2011. године, у два истоветна примерка на српском, турском и енглеском језику, при чему су сви текстови једнако веродостојни. У случају неспоразума у тумачењу, енглески текст ће имати предност.
				
				
					
						
							
								У ИМЕ
								ВЛАДЕ РЕПУБЛИКЕ СРБИЈЕ
								Душан Петровић, с.р.
								Министар пољопривреде, трговине, шумарства и водопривреде
							
							
								У ИМЕ
								ВЛАДЕ РЕПУБЛИКЕ ТУРСКЕ
								Мехмет Мехди Екер, с.р.
								Министар хране, пољопривреде и сточарства
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”.
	

