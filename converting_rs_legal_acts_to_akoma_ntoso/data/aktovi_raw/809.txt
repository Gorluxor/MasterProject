


	
	Zakon


	
	На основу члана 61. Закона о извршењу ванзаводских санкција и мера („Службени гласник РС”, брoj 55/14), 
	
	Министар правде доноси
	
	ПРАВИЛНИК
	о начину извршења ванзаводских санкција и мера и организацији и раду Повереника
	"Службени гласник РС", број 
	30 од 27. марта 2015.
	
	I. УВОДНА ОДРЕДБА
	Предмет правилника
	Члан 1.
	Овим правилником уређује се начин извршења ванзаводских санкција и мера које се извршавају у заједници и организација и рад Повереника. 
	
	II. НАЧИН ИЗВРШЕЊА ВАНЗАВОДСКИХ САНКЦИЈА И МЕРА
	Члан 2.
	Ванзаводске санкције и мере, прописане Законом о извршењу ванзаводских санкција и мера су:
	1) одлагање кривичног гоњења према одлуци јавног тужиоца; 
	2) забрана напуштања стана; 
	3) забрана прилажења, састајања или комуницирања са одређеним лицем;
	4) казна затвора у просторијама у којима осуђени станује; 
	5) казна рада у јавном интересу;
	6) условна осуда са заштитним надзором;
	7) условни отпуст уз надзор;
	8) пружање помоћи лицу после извршене казне затвора;
	9) спречавање вршења кривичних дела против полне слободе према малолетним лицима.
	Начин извршења обавеза одређених уз меру одлагања кривичног гоњења према одлуци јавног тужиоца
	Члан 3.
	Повереник контролише извршење обавеза одређених уз меру одлагања кривичног гоњења према одлуци јавног тужиоца – непосредним контактом са осумњиченим, његовом породицом, послодавцем или прибављањем потребне документације којом се доказује извршење обавеза које су му одређене.
	О извршењу обавеза осумњиченог Повереник обавештава јавног тужиоца и Повереничку службу, у складу са законом.
	Начин извршење мере забране напуштања стана
	Члан 4.
	По пријему одлуке о примени мере забране напуштања стана (у даљем тексту: кућни притвор), са или без примене електронског надзора, Повереничка служба без одлагања поступа по тој одлуци.
	Повереник или стручно лице које поставља уређај за лоцирање упознају окривљеног и чланове домаћинства са судском одлуком, његовим правима и обавезама, последицама у случају да самовољно напусти просторије у којима се мера извршава и начину комуникације са Повереником. 
	
	Окривљени, у складу са законом, може напустити просторије у којима се извршава мера кућног притвора само уз сагласност суда.
	О извршавању мере кућног притвора Повереник обавештава месно надлежну полицијску управу ради суделовања у њеном извршењу.
	О свим околностима од значаја за извршење мере кућног притвора Повереник обавештава суд, полицију и Повереничку службу, у складу са законом.
	Причвршћени одашиљач и пријемник уклања стручно лице даном доношења одлуке суда о укидању електронског надзора.
	Члан 5.
	Мера кућног притвора извршава се у просторијама у којима окривљени станује.
	Под просторијама у којима окривљени станује сматра се кућа или стан у којима окривљени има пребивалиште, односно боравиште, без обзира да ли је власник те куће или стана.
	Ако окривљени није власник куће или стана у којима се извршава мера, окривљени ће прибавити писмену сагласност власника куће или стана за извршење мере која мора бити оверена код надлежног органа. 
	
	Ако не постоје техничке могућности за извршење мере кућног притвора или не постоји писмена сагласност власника стана, повереничка служба о томе одмах обавештава суд.
	Начин извршења мере забране прилажења, састајања или комуницирања са одређеним лицем
	Члан 6.
	У извршењу мере забране прилажења, састајања или комуницирања са одређеним лицем Повереник сарађује са месно надлежном полицијском управом.
	Одређене мере се извршавају кроз појединачни програм поступања који садржи личне податке окривљеног, мере забране или друге мере одређене судском одлуком и начин остваривања контакта са Повереником. 
	
	Начин извршења казне затвора у просторијама у којима осуђени станује 
	
	Члан 7.
	По пријему судске одлуке о изрицању казне затвора у просторијама у којима осуђени станује (у даљем тексту: кућни затвор), са или без примене електронског надзора, Повереник позива осуђеног ради процене његове личности и обавештава га о дану инсталирања опреме за електронски надзор, односно дану почетка казне.
	Повереник или стручно лице које поставља уређај за лоцирање упознају осуђеног и чланове домаћинства са судском одлуком, његовим правима и обавезама, последицама у случају да самовољно напусти просторије у којима се казна извршава и начину комуникације са Повереником. 
	
	У извршењу казне кућног затвора Повереник сарађује са месно надлежном полицијском управом.
	Повереник сачињава појединачни програм поступања у који уноси све промене од значаја за извршење казне кућног затвора о којима редовно обавештава суд, полицију и Повереничку службу, у складу са законом.
	Одашиљач и пријемник уклања стручно лице даном истека казне кућног затвора.
	Ако истек казне пада у суботу, недељу или у дане државних празника, одашиљач и пријемник уклањају се последњег радног дана који претходи тим данима.
	Члан 8.
	Казна кућног затвора извршава се у просторијама у којима осуђени станује, у складу са чланом 5. овог правилника.
	Члан 9.
	Одлуку о дозволи напуштања просторија у којима осуђени станује доноси директор Управе, у складу са законом.
	Осуђени преко Повереника подноси молбу за дозволу напуштања просторија у којима станује. 
	
	Уз молбу осуђени прилаже:
	1) одговарајућу медицинску документацију за пружање нужне медицинске помоћи осуђеном или члану његовог породичног домаћинства, односно због одласка на редовне здравствене прегледе или стационарно лечење у случају тешке и акутне болести (члан 24. став 1. тач. 1) и 6) Закона);
	2) сагласност послодавца, потврду о редовном радном времену осуђеног, фотокопију радне књижице, односно уговора о радном ангажовању, због одласка осуђеног на посао, ако кривично дело за које је осуђен није у вези са радом (члан 24. став 1. тачка 2) Закона);
	3) потврду надлежне образовне установе о редовном школовању, распореду предавања, те дану и часу испита (члан 24. став 1. тач. 3) и 5) Закона);
	4) позив државног органа (члан 24. став 1. тачка 4) Закона);
	5) потврду надлежног органа о дану и часу када је заказано венчање (члан 24. став 1. тачка 7) Закона);
	6) извод из матичне књиге умрлих (члан 24. став 1. тачка 8) Закона);
	7) потврду надлежног органа да се осуђени бави пољопривредом као сталном делатношћу (члан 24. став 1. тачка 10) Закона).
	Члан 10.
	Повереник обавештава руководиоца Повереничке службе одмах по сазнању о насталим разлозима за покретање поступка опозива дозволе о напуштању просторија. 
	
	О одлуци којом се опозива одлука о дозволи напуштања просторија Повереник одмах обавештава осуђеног.
	Члан 11.
	За осуђеног који је постигао нарочито позитивне резултате у извршавању програма поступања, Повереник доставља мишљење руководиоцу Повереничке службе у складу са законом. 
	
	Руководилац Повереничке службе подноси предлог за превремено отпуштање директору Управе.
	Начин извршења казне рада у јавном интересу
	Члан 12.
	По пријему судске одлуке о изреченој казни рада у јавном интересу, Повереник писменим путем позива осуђеног на разговор у циљу процене одговарајућег радног ангажовања у односу на његове личне карактеристике, социјалне и породичне прилике, здравствено стање, способност, степен образовања, стручност и запосленост. 
	
	Ако се осуђени не одазове на два позивна писма, Повереник о томе обавештава надлежни суд.
	Члан 13.
	Избор послодавца, врсту посла и програм рада одређује Повереник, у складу са законом. 
	
	Програм рада садржи: личне податке осуђеног, податке о кривичном делу и изреченој казни рада у јавном интересу, податке о учесталости контакта Повереника и осуђеног, податке о радном ангажовању осуђеног (почетак рада, место рада, врста и обим рада), име и презиме представника послодавца који непосредно прати рад осуђеног и рок завршетка казне рада у јавном интересу. 
	
	Повереник на једноставан и разумљив начин упознаје осуђеног са сврхом обављања рада у јавном интересу и његовим обавезама, програмом и последицама неиспуњења обавеза, што осуђени потврђује потписивањем изјаве да је упознат са правима и обавезама.
	Повереник лично упознаје осуђеног са представником послодавца и упознаје представника послодавца са оним подацима о осуђеном који су значајни за обављање рада. 
	
	Повереник упознаје послодавца са обавезом вођења евиденције одрађених сати коју ће доставити надлежном поверенику по завршетку рада. 
	
	Ако током извршења рада у јавном интересу наступе околности које захтевају измену начина обављања рада у јавном интересу, Повереник о томе обавештава суд и Повереничку службу.
	Начин извршења условне осуде са заштитним надзором 
	Члан 14.
	Повереник прати и извршење мера заштитног надзора које могу бити изречене уз условну осуду у складу са Кривичним закоником.
	Члан 15.
	По пријему судске одлуке, Повереник писменим путем позива осуђеног на разговор. 
	
	Повереник на једноставан и разумљив начин упознаје осуђеног са сврхом заштитног надзора, његовим обавезама и последицама неиспуњавања обавеза.
	Ако се осуђени не одазове на два позивна писма, повереник о томе обавештава надлежни суд.
	Члан 16.
	Према обавезама и роковима наложеним у судској одлуци, личним карактеристикама осуђеног, његовим социјалним приликама, здравственом стању, способностима, степену образовања и стручности, запослености и другим околностима, Повереник утврђује програм заштитног надзора.
	Током утврђивања програма Повереник сарађује са осуђеним. 
	Програм заштитног надзора садржи: личне податке осуђеног, податке о кривичном делу и изреченој условној осуди са заштитним надзором, план активности које ће предузимати повереник током извршења заштитног надзора и учесталост контакта са осуђеним, врсту, начин и рокове реализације предвиђених активности осуђеног, план сарадње са породицом осуђеног, план сарадње са установама и организацијама као и појединцима који су укључени у реализацију програма, план сарадње са жртвом кривичног дела и начин њеног укључења у програм у циљу отклањања или ублажавања штете причињене кривичним делом или измирења са осуђеним. 
	
	Члан 17.
	У циљу спровођења извршења мера заштитног надзора Повереник сарађује са органом унутрашњих послова, образовним установама, установама здравствене и социјалне заштите и другим установама, организацијама и удружењима. 
	
	Повереник доставља програм заштитног надзора субјектима са којима сарађује током извршења заштитног надзора.
	Члан 18.
	Осуђени испуњава пресудом наложене обавезе на начин утврђен програмом извршења заштитног надзора.
	Ако је осуђени оправдано спречен да испуни програмом утврђене обавезе у најкраћем року, од настанка разлога спречености, о томе обавештава Повереника, у складу са законом.
	Члан 19.
	У циљу успешног спровођења програма осуђени се јавља Поверенику у време, на начин и на месту које Повереник одреди, у складу са законом.
	Члан 20.
	Повереник прати и проверава у којој мери осуђени испуњава обавезе редовног или ванредног школовања или друге утврђене облике стручног оспособљавања или стицања вештина.
	Члан 21.
	Повереник, у сарадњи са службом за запошљавање или према понуђеним пословима на тржишту рада, помаже осуђеном у проналажењу одговарајућег занимања и прати спремност осуђеног да га прихвати. 
	
	Члан 22.
	Повереник, у сарадњи са установама социјалне заштите и кроз контакте са члановима породице, проверава испуњавање обавеза издржавања породице, чувања и васпитавања деце и других породичних обавеза.
	Члан 23.
	Повереник саветодавним радом утиче на осуђеног да не посећује одређена места, локале или приредбе које могу бити прилика или подстицај за поновно вршење кривичних дела.
	Члан 24.
	Повереник води евиденцију о свим обавештењима од стране осуђеног о промени места боравка, адресе или радног места.
	Члан 25.
	Повереник саветодавним и едукативним радом са осуђеним и његовом породицом или блиским лицима, помаже осуђеном да се уздржава од злоупотребе психоактивних супстанци и да схвати њихову штетност.
	Члан 26.
	Повереник у непосредном контакту пружа подршку осуђеном на лечењу и прати ток његовог лечења кроз редовну сарадњу са одговарајућом здравственом установом.
	Члан 27.
	Повереник пружа подршку и подстиче осуђеног да се укључи у третман у одговарајућем саветовалишту или установи и прати ток третмана кроз редовни контакт са стручним радницима.
	Члан 28.
	Повереник посредује у односима између осуђеног и жртве ради измирења или поводом постизања споразума о отклањању или ублажавању штете.
	Начин извршења условног отпуста уз надзор
	Члан 29.
	На начин извршења условног отпуста уз надзор примењују се одредбе овог правилника којима се уређује начин извршења условне осуде са заштитним надзором. 
	
	Члан 30.
	На вршење електронског надзора код условног отпуста примењују се одредбе овог правилника којима се уређује начин извршења казне кућног затвора са електронским надзором. 
	
	Члан 31.
	Повереник надлежан према месту пребивалишта или боравишта осуђеног, на захтев суда у поступку одлучивања о условном отпусту, даје податке о околностима везаним за прихват осуђеног током трајања условног отпуста, у складу са законом.
	Служба за третман приликом састављања мишљења за суд о условном отпусту сарађује са Повереничком службом, у складу са законом.
	Начин извршења мере пружања помоћи лицу после извршене казне затвора
	Члан 32.
	Повереник, према месту пребивалишта, односно боравишта осуђеног, сарађује у изради програма за отпуст са службом за третман завода у ком осуђени извршава казну затвора.
	Програм за отпуст је саставни део програма поступања у заводу и он се реализује најраније једну годину, а најкасније три месеца пре отпуштања, у зависности од дужине изречене казне.
	Члан 33.
	Повереник на основу објективног увида у животне околности осуђеног, узимајући у обзир програм припреме за отпуст, започиње израду програма помоћи, најкасније у року од месец дана пре отпуста осуђеног.
	Приликом израде програма помоћи Повереник сарађује са службом за третман завода и осуђеним.
	Члан 34.
	Лице укључено у извршење програма помоћи јавља се Поверенику у року од пет дана након отпуштања са извршења казне затвора.
	Програм помоћи садржи поступке, рокове за спровођење, носиоце појединих активности и остале податке од значаја за његово извршење, у складу са утврђеним потребама лица укљученог у извршење.
	Повереник, у року од петнаест дана од дана јављања лица укљученог у извршење, израђује програм помоћи и доставља га субјектима укљученим у његово извршење.
	Повереник прати извршење мера предвиђених програмом. Ако током извршења програма настану околности које захтевају измену мера или поступака, те промене се уносе у програм помоћи. 
	
	Ако лице према коме се програм помоћи спроводи не испуњава одређене мере у предвиђеним роковима, извршење програма се обуставља.
	Кад Повереник утврди да су мере предвиђене програмом помоћи успешно реализоване, о томе ће обавестити лице укључено у извршење програма и организациону јединицу Управе. 
	
	Начин извршења посебних мера за спречавање вршења кривичних дела против полне слободе према малолетним лицима
	Члан 35.
	Повереник израђује програм извршења посебних мера у року од осам дана од дана јављања учиниоца кривичног дела против полне слободе према малолетним лицима.
	Програм из става 1. овог члана садржи начин извршавања следећих посебних мера, у складу са законом:
	1) обавеза јављања Поверенику сваког месеца најкасније до 15. дана у месецу;
	2) поштовање забране посећивања места на којима се окупљају малолетна лица;
	3) одређивање професионалног саветовалишта или установе;
	4) обавештавање Повереника о промени пребивалишта, боравишта или радног места;
	5) начин сарадње са полицијом и другим установама битним за спровођење програма.
	Програм из става 1. овог члана Повереник доставља суду који је донео првостепену пресуду и саветовалишту или установи која је одређена тим програмом.
	Члан 36.
	Повереник прати извршење програма посебних мера, кроз саветодавни и едукативни рад помаже учиниоцу да прихвати тежину последица извршеног кривичног дела и упознаје га са последицама неизвршавања обавеза.
	Током извршења програма Повереник редовно сарађује са одређеним саветовалиштем, проверава степен сарадње учиниоца, динамику реализације и успешност остваривања утврђеног програма, сарађује са полицијом и по потреби са породицом учиниоца кривичног дела.
	Ако током спровођења програма настану околности које онемогућавају његово спровођење (болест учиниоца која захтева дуже лечење или друге посебне околности), Повереник одмах обавештава суд који је донео првостепену пресуду.
	У случају неизвршавања посебних мера од стране учиниоца, Повереник о томе обавештава суд који је донео првостепену пресуду. 
	
	На захтев суда који је донео првостепену пресуду, Повереник доставља извештај о спровођењу програма извршења посебних мера.
	III. ОРГАНИЗАЦИЈА И РАД ПОВЕРЕНИКА 
	Члан 37.
	Извршење ванзаводских санкција и мера спроводи Повереничка служба преко Повереника.
	Члан 38.
	Повереник за послове извршења израђује појединачни програм поступања за свако лице према којем се спроводи извршење, у складу са законом.
	Активности утврђене програмом Повереник реализује у непосредном контакту са осуђеним најмање једном месечно, а по потреби и чешће, као и сталном провером испуњавања обавеза.
	Ако је осуђени оправдано спречен да испуни програмом утврђене обавезе, о томе ће обавести Повереника најкасније у року од 24 сати од настанка разлога спречености.
	Члан 39.
	Повереник утврђује идентитет лица укљученог у извршење ванзаводских санкција и мера, на основу извршне одлуке јавног тужиоца или суда, у складу са законом, личних исправа (лична карта, путна исправа) или других докумената погодних за утврђивање идентитета издатих од стране надлежних органа. 
	
	Повереник води досије поступања, у складу са посебним прописом. 
	Након спроведеног извршења, Повереник досије поступања доставља Управи.
	IV. ЗАВРШНЕ ОДРЕДБЕ
	Престанак важења 
	Члан 40.
	Даном ступања на снагу овог правилника престају да важе Правилник о извршењу условне осуде са заштитним надзором („Службени гласник РС”, број 20/08), Правилник о извршењу казне рада у јавном интересу („Службени гласник РС”, бр. 20/08 и 20/14) и Правилник о начину извршења казне затвора у просторијама у којима осуђени станује („Службени гласник РС”, број 64/10).
	Ступање на снагу
	Члан 41.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	
	Број 110-00-00015/2014-01
	У Београду, 19. марта 2015. године
	Министар,
	Никола Селаковић, с.р.

