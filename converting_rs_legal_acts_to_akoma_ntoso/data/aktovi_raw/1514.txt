


	
	Zakon


	
	На основу члана 4. став 5, члана 7. став 3, члана 10. став 3. и члана 16. став 3. Закона о оптичким дисковима („Службени гласник РС”, број 52/11), 
	
	Министар просвете и науке доноси 
	
	ПРАВИЛНИК
	о садржини и начину вођења Регистра додељених произвођачких кодова и издатих лиценци, о садржини захтева и доказима којима се потврђује испуњеност услова за издавање лиценце, о изгледу и садржини лиценце и садржини и начину вођења евиденције оптичких дискова
	
	"Службени гласник РС", број 13 од 24. 
	фебруара 2012.
	
	Члан 1.
	Овим правилником ближе се прописује садржина и начин вођења Регистра додељених произвођачких кодова и издатих лиценци, садржина захтева за издавање лиценце и докази којима се потврђује испуњеност услова за издавање лиценце, изглед и садржина лиценце, као и садржина и начин вођења евиденција оптичких дискова.
	I. Садржина и начин вођења Регистра додељених произвођачких кодова и издатих лиценци
	Члан 2. 
	Регистар додељених произвођачких кодова и издатих лиценци (у даљем тексту: Регистар), води Завод за интелектуалну својину (у даљем тексту: Завод), у складу са законом којим се уређују оптички дискови. 
	
	Садржина Регистра
	Члан 3. 
	У Регистар се уписују следећи подаци:
	1) произвођачки код;
	2) датум додељивања произвођачког кода;
	3) пословно име и седиште носиоца произвођачког кода, односно име и адреса предузетника;
	4) о пуномоћнику (ако се захтев за додељивање произвођачког кода подноси преко пуномоћника);
	5) о одговорним лицима подносиоца захтева за додељивање произвођачког кода (име, презиме, функција);
	6) адреса и подаци о просторијама у којима се обавља производња оптичких дискова и/или производних делова;
	7) број издате лиценце;
	8) датум издавања лиценце;
	9) датум до када лиценца важи;
	10) да ли се лиценца односи на производњу оптичких дискова и/или производних делова; 
	
	11) пословно име и седиште носиоца лиценце, односно име и адреса предузетника;
	12) о пуномоћнику ако се захтев за издавање лиценце подноси преко пуномоћника;
	13) о одговорним лицима носиоца лиценце (име, презиме, функција).
	Начин вођења Регистра
	Члан 4.
	Завод води Регистар у електронском облику, уз употребу рачунарског програма са јединственом базом података. 
	
	Подаци из Регистра су део јединствене, јавно доступне електронске базе података Завода.
	II. Садржина захтева и докази који се подносе уз захтев за издавање лиценце 
	
	Члан 5. 
	Захтев за издавање лиценце подноси лице које је прибавило произвођачки код и које намерава да се бави производњом оптичких дискова и/или производних делова (стампер), у складу са законом којим се уређују оптички дискови.
	Садржина захтевa за издавање лиценце
	Члан 6.
	Захтев за издавање лиценце из члана 5. овог правилника садржи нарочито:
	1) пословно име и седиште, односно име и адресу предузетника као подносиоца захтева;
	2) податке о пуномоћнику подносиоца захтева (ако се захтев за издавање лиценце подноси преко пуномоћника);
	3) назнаку да ли се захтев односи на издавање лиценце за производњу оптичких дискова и/или за производњу производних делова (стампера); 
	
	4) прибављени произвођачки код;
	5) податке о регистрацији делатности за коју подносилац подноси захтев за лиценцу; 
	
	6) адресу просторија у којима ће се обављати производња оптичких дискова и/или производних делова; 
	
	7) податке о плаћеној републичкој административној такси;
	8) потпис и печат подносиоца захтева. 
	Докази који се подносе уз захтев за издавање лиценце 
	Члан 7.
	Уз захтев за издавање лиценце из члана 6. овог правилника, подносе се докази којима се потврђује испуњеност услова за издавање лиценци, и то: 
	
	1) извод из регистра надлежног органа и оснивачки акт подносиоца захтева, као доказ о регистрацији за обављање делатности за коју се лиценца тражи;
	2) извод из јавних регистара или другу веродостојну исправу, као доказ о праву својине или неком другом стварном праву на просторијама у којима се обавља делатност производње оптичких дискова и/или производних делова (стампер); 
	
	3) доказ о поседовању одговарајућег произвођачког кода; 
	4) потврда надлежног органа да подносилац захтева није осуђиван за привредни преступ којим се повређује право интелектуалне својине које га чини недостојним вршења делатности производње оптичких дискова и производних делова (стампер) у периоду од пет година пре подношења захтева;
	5) потврда надлежног органа да против подносиоца захтева није изречена мера забране обављања делатности;
	6) потврда надлежног органа да директор или друго одговорно лице подносиоца захтева није правноснажно осуђено за кривично дело којим се повређује право интелектуалне својине које га чини недостојним вршења делатности производње оптичких дискова и производних делова (стампер), у периоду од пет година пре подношења захтева за издавање лиценце; 
	
	7) потврда надлежног органа да се против директора или другог одговорног лица подносиоца захтева не води истрага или кривични поступак за кривично дело којим се повређује право интелектуалне својине које га чини недостојним вршења делатности производње оптичких дискова и производних делова (стампер);
	8) доказ о уплати републичке административне таксе.
	Докази из става 1. овог члана се достављају у оригиналу или овереној копији.
	III. Изглед и садржина лиценце
	Члан 8.
	На основу писаног захтева лица које је прибавило произвођачки код и које намерава да се бави производњом оптичких дискова и/или производних делова (стампер), Завод решењем издаје лиценцу, у складу са законом којим се уређују оптички дискови. 
	
	Члан 9.
	Лиценца се издаје на обрасцу формата А4, величине 210 x 297 mm. 
	У горњем левом углу, налазе се један испод другог: грб Републике Србије и назив Завода.
	Лиценца садржи: 
	1) ознаку да је у питању лиценца за производњу оптичких дискова и/или за производњу производних делова (стампера); 
	
	2) број издате лиценце;
	3) пословно име и седиште, односно име и адресу предузетника носиоца лиценце;
	4) адреса, површина и основ коришћења лиценцираних просторија;
	5) опис делатности за чије обављање се лиценца издаје - производња оптичких дискова и/или производних делова (стампер);
	6) произвођачки код носиоца лиценце; 
	7) датум уписа лиценце у Регистар;
	8) датум до када лиценца важи; 
	9) датум првог издавања лиценце; 
	10) потпис и печат Завода.
	IV. Садржина и начин вођења евиденције оптичких дискова
	Члан 10.
	Носилац лиценце води евиденцију произведених оптичких дискова (у даљем тексту: Евиденција), у складу са законом којим се уређују оптички дискови. 
	
	Садржина Евиденције
	Члан 11.
	Евиденција садржи податке и доказе.
	Подаци у Евиденцији су: 
	1) број евидентираног оптичког диска;
	2) датум уношења у Евиденцију;
	3) пословно име и седиште наручиоца оптичког диска, односно име и адресу предузетника;
	4) формат оптичког диска;
	5) назив оптичког диска;
	6) количина снимљених оптичких дискова;
	7) основни подаци из решења о издатој лиценци и решења о прибављеном произвођачком коду;
	8) основни подаци о приложеним узорцима:
	– о примерку произведеног оптичког диска; 
	– о садржини производног дела (стампер), у форми која омогућава увид у ту садржину; 
	
	9) основни подаци из члана 12. став 1. тачка 4) Закона о оптичким дисковима („Службени гласник РС”, број 52/11), и то: 
	
	– подаци о носиоцу права на материјал који је предмет репродукције на нарученим оптичким дисковима и/или производним деловима (стампер) или њиховом паковању;
	– подаци из овлашћења (са назнаком количине и врсте, временског и територијалног важења) да репродукује такав материјал на оптичким дисковима и/или производним деловима (стампер), издатог од стране изворног носиоца права; 
	
	– упоредиви подаци о садржини материјала који је предмет репродукције.
	Докази у Евиденцији су изворна документација из које произлазе подаци Евиденције. 
	
	Начин вођења Евиденције 
	Члан 12.
	Подаци из члана 11. став 2. овог правилника се воде у електронској форми. Доказе из члана 11. став 2. овог правилника носилац лиценце чува као саставни део Евиденције најмање пет година и то: 
	
	1) примерак оптичког диска и производни део (стампер), а ако се производни део (стампер) производи за треће лице, онда је носилац лиценце дужан да чува и мастер са кога је стампер умножен;
	2) податке о пословном имену и седишту носиоца права на материјалу који је предмет репродукције, односно име и адресу предузетника; 
	
	3) уговор о производњи оптичког диска или производног дела (стампер), односно наруџбеницу за производњу оптичког диска или производног дела (стампер);
	4) податке о садржини материјала који је предмет репродукције. 
	Завршна одредба
	Члан 13.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 011-00-8/2011-14/1
	У Београду, 23. јануара 2012. године
	Министар, 
	проф. др 
	Жарко Обрадовић, с.р.

