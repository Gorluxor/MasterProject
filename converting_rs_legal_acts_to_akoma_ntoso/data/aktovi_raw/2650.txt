


	
	Zakon

	


	
				Редакцијски пречишћен текст
				
				
				На основу члана 15. став 1. Закона о Народној банци Србије („Службени гласник РС”, бр. 72/2003, 55/2004 и 44/2010) и члана 23. став 8. Закона о добровољним пензијским фондовима и пензијским плановима („Службени гласник РС”, бр. 85/2005 и 31/2011),
				Извршни oдбор Народне банке Србије доноси
				ОДЛУКУ
				о начину обрачуна накнада друштва за управљање добровољним пензијским фондом
				
				"Службени гласник РС", бр. 60 од 16. августа 2011, 77 
				од 11. августа 2017.
				1. Овом одлуком ближе се уређује начин обрачуна накнада друштва за управљање добровољним пензијским фондом (у даљем тексту: друштво за управљање фондом).
				2. Друштву за управљање фондом плаћају се следеће накнаде:
				1) накнада при уплати пензијских доприноса; 
				2) накнада за управљање добровољним пензијским фондом (у даљем тексту: фонд);
				3) накнада за пренос рачуна члана фонда.
				3. Накнада из тачке 2. одредба под 1) ове одлуке обрачунава се од вредности пензијских доприноса уплаћених у фонд – у проценту 
				који утврди друштво за управљање 
				фондом. Ова накнада наплаћује се из износа извршених уплата пензијских доприноса, у складу с тарифом друштва за управљање фондом.
				Основицу за обрачун накнаде из става 1. ове тачке представља износ извршених уплата у фонд. 
				*Службени гласник РС, број 77/2017
				
				4. Накнада из тачке 2. одредба под 2) ове одлуке обрачунава се на обрачунску нето вредност имовине фонда из члана 23. Закона о добровољним пензијским фондовима и пензијским плановима – у проценту који не може бити 
				виши од 1,25% годишње, у складу с тарифом друштва за управљање фондом. 
				Накнада из става 1. ове тачке обрачунава се на крају сваког дана, и то као проценат из тог става од обрачунске нето вредности имовине фонда, подељен с 365,25. 
				Друштво за управљање фондом обрачунате накнаде из ове тачке наплаћује од фонда једном месечно.
				*Службени гласник РС, број 77/2017
				
				5. Накнада из тачке 2. одредба под 3) ове одлуке представља накнаду за трошкове преноса тог рачуна у фонд којим управља друго друштво за управљање фондом и обрачунава се као умањење тих средстава за износ стварних трошкова, у складу с тарифом друштва за управљање фондом.
				6. Ако друштво за управљање фондом мења своју тарифу повећавањем накнада из тачке 2. одредбе под 1) и 2) ове одлуке, дужно је да обавештење о томе достави Народној банци Србије и свим члановима фонда, односно обвезницима уплате на које се ово повећање односи, као и да те измене објави на својој Интернет презентацији – најкасније 30 дана пре почетка њихове примене. 
				Ако се изменама тарифе друштва за управљање фондом повећава накнада из тачке 2. одредба под 2) ове одлуке у периоду до почетка примене повећане накнаде, накнада из одредбе под 3) те тачке неће се наплаћивати члану фонда на кога се те измене односе.
				Ако друштво за управљање фондом мења своју тарифу снижавањем накнада из тачке 2. одредбе под 1) и 2) ове одлуке, дужно је да обавештење о томе достави Народној банци Србије и да те измене објави на својој Интернет презентацији пре почетка њихове примене.
				7. Накнаде из ове одлуке обрачунавају се на две децимале.
				Преглед обрачунатих, односно наплаћених накнада из ове одлуке доставља се месечно, и то електронски, на начин прописан упутством Народне банке Србије којим се уређује електронско достављање података.
				8. Даном ступања на снагу ове одлуке престаје да важи Одлука о начину обрачуна накнада друштва за управљање добровољним пензијским фондом („Службени гласник РС”, бр. 26/2006 и 24/2007).
				9. Ова одлука објављује се у „Службеном гласнику РС” и ступа на снагу 1. септембра 2011. године.
				ИО НБС број 58
				У Београду, 11. августа 2011. године
				ПредседавајућиИзвршног одбора Народне банке Србије
				гувернер
				Народне банке Србије,
				др Дејан Шошкић, с.р.
				
				ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
				ОДЛУКЕ
				
				Одлука о изменама Одлуке о начину 
				обрачуна накнада друштва за управљање добровољним пензијским 
				фондом: "Службени гласник РС", број 77/2017-35
				3. Накнаде из тач. 1. и 2. ове одлуке примењују се од 
				1. јануара 2018. године, а друштва за управљање фондом дужна су 
				да измене своје тарифе у складу са одредбама ове одлуке, да те 
				измене објаве на својој интернет презентацији и да обавештење о 
				томе доставе Народној банци Србије, а у случају да се изменама 
				тарифе повећавају накнаде – и члановима фонда, односно 
				обвезницима уплате на које се то повећање односи, и то 
				најкасније 1. децембра 2017. године. 
				4. Ова одлука ступа на снагу осмог дана од дана 
				објављивања у „Службеном гласнику Републике Србије”.
				
	

