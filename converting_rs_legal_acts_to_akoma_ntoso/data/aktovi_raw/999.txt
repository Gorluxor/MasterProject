


	
	Zakon

	


	
				На основу члана 112. став 1. тачка 2. Устава Републике Србије, доносим
				УКАЗ
				о проглашењу Закона о потврђивању Споразума између Владе Републике Србије и Владе Републике Индонезије о укидању виза за носиоце дипломатских и службених пасоша
				Проглашава се Закон о потврђивању Споразума између Владе Републике Србије и Владе Републике Индонезије о укидању виза за носиоце дипломатских и службених пасоша, који је донела Народна скупштина Републике Србије, на Петој седници Првог редовног заседања у 2017. години, 29. маја 2017. године.
				ПР број 35
				У Београду, 29. маја 2017. године
				Председник Републике,
				Томислав Николић, с.р.
				ЗАКОН
				о потврђивању Споразума између Владе Републике Србије и Владе Републике Индонезије о укидању виза за носиоце дипломатских и службених пасоша
				"Службени гласник РС - Међународни уговори", 
				број 4 од 30. маја 2017.
				Члан 1.
				Потврђује се Споразум између Владе Републике Србије и Владе Републике Индонезије о укидању виза за носиоце дипломатских и службених пасоша, који је потписан у Џакарти, 27. априла 2016. године, у оригиналу на српском, индонежанском и енглеском језику.
				Члан 2.
				Текст Споразума у оригиналу на српском језику гласи:
				СПОРАЗУМИЗМЕЂУ ВЛАДЕ РЕПУБЛИКЕ СРБИЈЕ ИВЛАДЕ РЕПУБЛИКЕ ИНДОНЕЗИЈЕ О УКИДАЊУ ВИЗА ЗА НОСИОЦЕ ДИПЛОМАТСКИХ И СЛУЖБЕНИХ ПАСОША
				Влада Републике Србије и Влада Републике Индонезије (у даљем тексту „уговорне стране”),
				Имајући у виду билатералне односе између уговорних страна,
				У жељи да ојачају билатералне односе како би се олакшало путовање држављана две државе, носилаца дипломатских и службених пасоша, 
				У складу са важећим законима и прописима две земље,
				Постигле су следећи споразум:
				Члан 1.УКИДАЊЕ ВИЗА
				1. Држављани Републике Србије који су носиоци важећег дипломатског и службеног пасоша, немају обавезу прибављања визе за улазак, транзит и боравак на територији Републике Индонезије за период боравка највише до 30 (тридесет) дана од датума уласка.
				2. Држављани Републике Индонезије који су носиоци важећег дипломатског и службеног пасоша, немају обавезу прибављања визе за улазак, транзит и боравак на територији Републике Србије за период боравка највише до 30 (тридесет) дана од датума уласка.
				Члан 2.РОК ВАЖЕЊА ПАСОША
				Рок важења дипломатских и службених пасоша држављана уговорних страна пре датума уласка на територију државе друге уговорне стране не може бити краћи од 6 (шест) месеци. 
				Члан 3.ВИЗЕ ЗА ЧЛАНОВЕ ДИПЛОМАТСКИХ МИСИЈА ИЛИ КОНЗУЛАРНИХ ПРЕДСТАВНИШТАВА
				1. Држављани држава уговорних страна који су носиоци важећег дипломатског или службеног пасоша, који се упућују на дужност на територију државе друге уговорне стране у својству чланова дипломатско-конзуларног представништва или представника међународних организација, као и чланови њихових породица који чине део њиховог домаћинства, обавезни су да од дипломатско-конзуларног представништва државе друге уговорне стране, пре уласка, прибаве одговарајућу улазну визу. 
				2. За време трајања свог мандата, лица која имају дозволу боравка и личну карту коју је издала страна пријема, могу напустити и поново ући на територију државе друге уговорне стране без визе, ако су њихова дозвола боравка и лична карта важећи и ако их при уласку, покажу заједно са важећим дипломатским или службеним пасошем.
				Члан 4.УСЛОВИ УЛАСКА И ИЗЛАСКА
				Држављани држава уговорних страна из чл. 1. и 3. овог споразума могу да уђу и да напусте територију државе друге уговорне стране на било ком граничном прелазу отвореном за међународни саобраћај, без било каквих ограничења, осим оних који су прописани у безбедносним, миграционим, царинским и санитарним прописима на уласку, и другим прописима који се односе на носиоце таквих важећих пасоша.
				Члан 5.ПРАВА НАДЛЕЖНИХ ОРГАНА
				1. Овим споразумом се не изузимају држављани државе било које уговорне стране од обавезе да поштују законе и прописе који су на снази у држави друге уговорне стране приликом уласка и боравка на њеној територији, укључујући, али не ограничавајући се на национално законодавство уговорних страна који се односе на улазак, транзит и боравак страних држављана.
				2. Овим споразумом се не ограничава право надлежних органа две уговорне стране да забране улазак или излазак или да скрате боравак носиоцима дипломатских или службених пасоша друге уговорне стране наведених у члану 1. и члану 3. овог споразума, без образложења, ако та лица имају статус persona non grata или се сматра да она могу да угрозе јавни ред и мир, здравље становништва или националну безбедност.
				Члан 6.ПРИВРЕМЕНО ОБУСТАВЉАЊЕ ПРИМЕНЕ
				1. Свака уговорна страна може привремено да обустави примену овог споразума, у целини или делимично, из разлога националне безбедности, јавног реда и мира или здравља. 
				2. Уговорне стране без одлагања обавестиће се писмено, дипломатским путем, о обустави примене овог споразума, као и о поновној примени овог споразума. 
				Члан 7.УЗОРЦИ И ИЗДАВАЊЕ ПАСОША ИЛИ ПУТНИХ ИСПРАВА
				1. Уговорне стране дипломатским путем размениће узорке својих важећих дипломатских и службених пасоша најкасније 30 (тридесет) дана пре ступања на снагу овог споразума.
				2. Уколико дође до увођења нових дипломатских или службених пасоша, или измене постојећих дипломатских или службених пасоша, уговорне стране о тим изменама обавестиће једна другу у писаном облику, дипломатским путем, најкасније 30 (тридесет) дана пре њиховог стављања у употребу.
				3. У случају да држављани државе било које стране изгубе дипломатски или службени пасош, или дође до оштећења њиховог дипломатског или службеног пасоша на територији државе друге уговорне стране, они ће одмах о томе обавестити надлежне органе у држави пријема преко дипломатско-конзуларног представништва земље свог порекла. Дипломатско-конзуларно представништво, у складу са законима и прописима своје земље, издаће тим лицима исправе за повратак у земљу порекла.
				Члан 8.РЕШАВАЊЕ СПОРОВА
				Све разлике у погледу тумачења, или спорови који настану у примени одредби овог споразума решаваће се у духу пријатељства, дипломатским путем, консултацијама или преговорима две уговорне стране.
				Члан 9.ИЗМЕНЕ И ДОПУНЕ
				Овај споразум се може изменити или допунити узајамном сагласношћу уговорних страна, и измене или допуне представљаће саставни део овог споразума и ступају на снагу у складу са чланом 10.
				Члан 10.СТУПАЊЕ НА СНАГУ, ТРАЈАЊЕ И РАСКИД 
				1. Овај споразум ступа на снагу 30 (тридесет) дана од дана пријема последњег писменог обавештења у којем уговорне стране обавештавају једна другу, дипломатским путем, да су окончане све унутрашње процедуре прописане националним законодавством за његово ступање на снагу. 
				2. Овај споразум се закључује на неодређено време. 
				3. Свака уговорна страна може раскинути овај споразум у било ком тренутку тако што ће писмено, дипломатским путем, обавестити другу уговорну страну о својој намери да раскине овај споразум. Споразум престаје да важи 60 (шездесет) дана од датума пријема таквог обавештења.
				У потврду чега су доле потписани, прописно овлашћени од својих Влада, потписали овај споразум,
				Сачињен у Џакарти, 27. априла 2016. године, у два оригинална примерка, сваки на српском, индонежанском и енглеском језику, при чему су сви текстови подједнако веродостојни. У случају различитог тумачења, меродаван је текст на енглеском језику.
				
					
						
							
								ЗА ВЛАДУРЕПУБЛИКЕ СРБИЈЕМинистар просвете, наукеи технолошког развојаРепублике Србије
								Срђан Вербић, с.р.
							
							
								ЗА ВЛАДУРЕПУБЛИКЕ ИНДОНЕЗИЈЕМинистар иностраних пословаРепублике Индонезије
								Ретно Л. П. Марсуди, с.р.
							
						
					
				
				Члан 3.
				Овај закон ступа на снагу осмог дана од дана објављивања у „Службеном гласнику Републике Србије – Међународни уговори”. 
	

