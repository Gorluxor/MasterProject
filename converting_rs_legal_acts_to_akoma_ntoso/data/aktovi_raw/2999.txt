


	
	Zakon


	
	На основу члана 86. став 6. Закона о заштити природе („Службени гласник РС”, бр. 36/09, 88/10 и 91/10 – исправка), 
	
	Министар животне средине, рударства и просторног планирања доноси
	
	ПРАВИЛНИК
	о условима за обављање послова обележавања дивљих животиња
	
	"Службени гласник РС", број 9 од 5. фебруара 
	2012.
	
	Члан 1.
	Овим правилником прописују се услови за обављање послова обележавања дивљих животиња.
	Члан 2.
	Правно лице може да врши обележавање дивљих животиња под условом да:
	1) је уписано у регистар министарства надлежног за послове ветеринарства за обављање ветеринарске делатности;
	2) поседује одговарајућу опрему за обележавање;
	3) поседује техничку опрему за вођење евиденције у електронској и писаној форми за потребе правовременог обавештавања министарства надлежног за послове заштите природе (у даљем тексту: Министарство);
	4) има најмање једно запослено или на основу уговора ангажовано лице, одговорно за послове обележавања.
	Члан 3.
	Правно лице које је основано као научна и стручна организација и за обављање стручних послова заштите природе, обележавање дивљих животиња одузетих у поступку инспекцијског надзора може да врши ако, поред услова из члана 2. тач. 2), 3) и 4) овог правилника, испуњава и услове у складу са прописима из области заштите природе за давање стручних оцена.
	Члан 4.
	Правно лице може да врши обележавање птица бешавним ножним прстеном за сопствене потребе ако, поред услова из члана 2. тач. 2), 3) и 4) овог правилника, испуњава и следеће услове:
	1) да је регистровано као удружење у складу са законом којим се уређује регистрација и оснивање удружења, чији су циљеви усмерени на заштиту и добробит птица; 
	
	2) да поседује дозволу Министарства за узгој;
	3) да поседује дозволу Министарства за зоолошки врт или прихватилиште.
	Члан 5.
	Изузетно од чл. 2, 3. и 4. овог правилника, физичко лице може да врши обележавање птица бешавним ножним прстеном за сопствене потребе, под условом да поседује дозволу Министарства за узгој, односно држање птица.
	Члан 6.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	
	Број 110-00-174/2011-01 
	
	У Београду, 31. јануара 2012. године 
	
	Министар,
	др 
	Оливер Дулић, с.р.

