


	
	Zakon


	
				Редакцијски пречишћен текст
				
				
				На основу члана 15. и члана 59. став 2. Закона о Агенцији за борбу против корупције („Службени гласник РС”, бр. 97/08, 53/10, 66/11 – одлука УС, 67/13 – одлука УС, 112/13 – аутентично тумачење и 8/15 – одлука УС), 
				Директор Агенције за борбу против корупције доноси
				СМЕРНИЦЕ
				за израду и спровођење плана интегритета
				"Службени гласник РС", бр. 95 од 30. новембра 
				2016, 56 од 7. јуна 2017.
				I. УВОДНЕ ОДРЕДБЕ
				Члан 1.
				Овим смерницама уређују се фазе израде и спровођења плана интегритета, рокови за доношење, спровођење и достављање извештаја о спровођењу плана интегритета и предвиђа начин на који Агенција за борбу против корупције (у даљем тексту: Агенција) прати доношење и спровођење плана интегритета.
				Члан 2.
				У смислу ових смерница, поједини изрази имају следеће значење:
				1. „интегритет” је скуп вредности и поступања органа јавне власти, других организација и правних лица који омогућавају да јавни функционери, запослени и радно ангажовани поштују законе, кодексе понашања и етички делују с циљем избегавања корупције и побољшања рада;
				2. „институција” је државни орган и организација, орган територијалне аутономије и локалне самоуправе, јавна служба и јавно предузеће;
				3. „ризик” је могућност настанка корупције и других неправилности у институцији због садашњег или будућег догађаја који угрожава интегритет; 
				4. „процена интензитета ризика” је процена степена изложености институције ризицима у одређеној области њеног функционисања која се добија као производ оцене утицаја ризика и вероватноће настанка ризика;
				5. „области функционисања институције” су кључне области у раду институције (управљање кадровима, управљање финансијама, нормирање, остваривање надлежности и др.).
				Члан 3.
				План интегритета је документ који представља резултат поступка процене сопственог интегритета институције.
				Циљ плана интегритета је унапређење интегритета, транспарентности и професионалне етике у односу на процењено стање.
				План интегритета садржи: 
				1. идентификоване области и процесе који су нарочито ризични за настанак корупције и других неправилности;
				2. процену интензитета ризика од корупције и других неправилности у областима и процесима из тачке 1. овог става;
				3. мере правне и практичне природе које је потребно предузети у циљу спречавања и отклањања ризика, као и рокове предвиђене за спровођење ових мера; 
				4. податке о лицима одговорним за спровођење мера из плана интегритета;
				5. друге елементе који су одређени у овим смерницама.
				Обавезни прилози уз план интегритета су: одлука о именовању радне групе за израду плана интегритета, програм радне групе, записници о састанцима радне групе и предузетим активностима, закључни извештај радне групе и одлука о усвајању плана интегритета.
				Члан 4.
				Извештај о спровођењу плана интегритета је документ који садржи:
				1. податке о томе да ли су мере предвиђене у плану интегритета спроведене у року, након истека рока или неспроведене;
				2. разлоге за неспровођење мера.
				Обавезни прилог уз извештај о спровођењу плана интегритета је одлука о усвајању извештаја о спровођењу плана интегритета.
				Члан 5.
				План интегритета доносе државни органи и организације, органи територијалне аутономије и локалне самоуправе, јавне службе и јавна предузећа.
				Друга правна лица могу донети план интегритета у складу са овим смерницама.
				Јединице локалне самоуправе и градске општине у саставу јединице локалне самоуправе доносе један план интегритета који обухвата све органе јединице локалне самоуправе.
				Ако институција обавља своје дужности преко организационих јединица (филијале, експозитуре, подручне јединице и сл.) на територији Републике Србије, свака од њих може да донесе сопствени план интегритета и институција је дужна да о томе обавести Агенцију. 
				Организациона јединица која не израђује сопствени план интегритета укључује се у израду плана интегритета институције (попуњавањем упитника од стране запослених или на други погодан начин) и институција је дужна да о томе обавести Агенцију.
				II. НАЦРТ (МОДЕЛ) ПЛАНА ИНТЕГРИТЕТА
				Члан 6.
				Агенција припрема нацрте (моделе) планова интегритета на основу којих институције израђују своје планове интегритета и објављује приручник за израду и спровођење плана интегритета.
				Нацрт (модел) плана интегритета садржи основне елементе потребне за израду и праћење спровођења плана интегритета: опис ризичне области/процеса, поступак процене интензитета ризика и њиховог рангирања, колоне за уношење мера, рокова и лица одговорних за спровођење мера.
				Нацрт (модел) плана интегритета доступан је институцијама у форми електронске апликације за израду и извештавање о спровођењу плана интегритета (у даљем тексту: електронска апликација). Свака институција приступа свом нацрту (моделу) плана интегритета на основу корисничког имена и лозинке које им додељује Агенција. План интегритета и извештај о спровођењу плана интегритета израђују се у електронској апликацији. 
				Нацрт (модел) плана интегритета обавезан је за институције из члана 5. став 1. ових смерница приликом израде и извештавања о спровођењу плана интегритета.
				Приручник за израду и спровођење плана интегритета, који објављује Агенција, садржи методологију и начин израде плана интегритета, опис обављања активности по фазама, моделе потребних аката, техничка упутства за израду у електронској апликацији, начин одређивања утицаја ризика и вероватноће настанка ризика, интензитета ризика, мера за унапређење интегритета, њихово праћење и извештавање о њиховом спровођењу.
				III. ИЗРАДА И СПРОВОЂЕЊЕ ПЛАНА ИНТЕГРИТЕТА
				Члан 7.
				Израда и спровођење плана интегритета је систематски процес, који се изводи у следећим фазама:
				1. фаза припреме; 
				2. фаза процене постојећег стања;
				3. фаза предлагања мера за унапређење интегритета; 
				4. фаза спровођења и праћења спровођења плана интегритета.
				Фаза припреме
				Члан 8.
				У фази припреме руководилац институције доноси одлуку о изради плана интегритета, именује координатора и чланове радне групе за израду плана интегритета.
				Координатор радне групе је лице које добро познаје функционисање институције и ужива поверење запослених у институцији.
				Радна група се састоји од пет до седам чланова у зависности од сложености организационе структуре институције и броја запослених. У радну групу се именују запослени из различитих области функционисања институције. 
				Координатор радне групе на одговарајући начин (истицањем обавештења на видно место у институцији, слањем обавештења свим запосленима путем електронске поште и сл.) обавештава запослене о почетку израде, циљу и значају плана интегритета. 
				Руководилац институције дужан је да омогући присуство координатора или другог члана радне групе за израду и спровођење плана интегритета обукама које организује Агенција. 
				Члан 9.
				У фази припреме радна група:
				– припрема програм израде плана интегритета, у којем се одређују кључни задаци радне групе, време почетка и завршетка израде плана интегритета и динамика израде појединих фаза; 
				– прикупља сву потребну документацију за идентификацију области и радних процеса коју су нарочито изложени ризицима и процену њихове изложености ризицима (правни оквир, интерне процедуре, одлуке, упутства, програме, извештаје о притужбама, финансијске извештаје, извештаје ревизора, инспекција, надзорног тела, извештаје о раду, и сл.) и
				– даје сва потребна објашњења запосленима о другим питањима у вези са израдом плана интегритета. 
				Фаза процене постојећег стања
				Члан 10.
				Друга фаза предвиђена је за идентификацију области и радних процеса који су нарочито изложени ризицима, процену постојећег стања изложености области и радних процеса ризицима и процену интензитета ризика.
				Идентификација области и радних процеса који су нарочито изложени ризицима
				Члан 11.
				Радна група на основу спроведене анализе прикупљене документације потребне за идентификацију области и радних процеса који су нарочито изложени ризицима, на основу обављеног разговора са одређеним бројем запослених, као и коришћењем других адекватних метода, идентификује области и радне процесе који су нарочито изложени ризицима, могућности за настанак корупције и других неправилности и постојеће мере контроле у датим областима и радним процесима. 
				Радна група, приликом спровођења анализе из става 1. овог члана, треба да има у виду да су одређени радни процеси због природе активности које се у њему обављају подложни настанку ризика, као што су: рад са новцем, планирање и трошење буџетских средстава, јавне набавке, плаћања запосленима, плаћања трећим лицима, убирање прихода, одабир кадрова, управљање информацијама, закључивање уговора, утврђивање права и обавеза физичких и правних лица, издавање разних одобрења и дозвола и сл.
				Процена постојећег стања изложености области и радних процеса ризицима корупције и других неправилности
				Члан 12.
				Процена постојећег стања изложености области и радних процеса ризицима корупције и других неправилности заснована је на упитнику који анонимно попуњавају запослени и процени коју врши радна група. 
				Запослени одговарају на питања о томе да ли и које мере за спречавање различитих појавних облика корупције и других неправилности институција има и примењује, а које не, у односу на одређени радни процес, као и каква су сазнања и искуства запослених са различитим појавним облицима корупције и других неправилности које су се евентуално дешавале у институцији. 
				Радна група на основу спроведене анализе прикупљене документације потребне за процену изложености области и радних процеса ризицима, резултата упитника који су попуњавали запослени, обављених разговора са одређеним бројем запослених, анализе постојећих мера, њихове примене и ефикасности, врши коначну процену изложености радних процеса ризицима.
				Процена интензитета ризика
				Члан 13.
				Радна група процењује интензитет ризика на тај начин што утврђује утицај ризика и вероватноћу настанка ризика у датом процесу, узимајући у обзир постојеће мере за управљање ризицима.
				Утицај ризика је штета која може настати по јавно добро (јавне ресурсе, углед институције и сл.) наступањем једног или више видова корупције и других неправилности у датом процесу. 
				Вероватноћа настанка ризика је степен извесности да ће доћи до појаве једног или више видова корупције и других неправилности у датом процесу.
				На основу производа оцене утицаја и вероватноће настанка ризика врши се рангирање ризика према интензитету на ризике високог, средњег или ниског интензитета. Према интензитету ризика, одређује се степен хитности примене мера на мере високог, средњег и ниског степена хитности.
				Фаза предлагања мера за унапређење интегритета
				Члан 14.
				Завршна фаза предвиђена је за предлагање мера за управљање ризицима корупције и других неправилности.
				Члан 15.
				Након процене интензитета ризика, радна група предлаже одговарајуће правне мере и мере практичне природе за управљање ризицима, у вези са:
				– јачањем транспарентности радних процеса,
				– унапређењем интерних процедура, 
				– успостављањем, односно јачањем ефикасности система надзора над обављањем радних процеса, 
				– смањивањем или отклањањем дискреционих овлашћења у доношењу одлука,
				– успостављањем јасних и прецизних критеријума за доношење одлука,
				– успостављањем, односно јачањем механизама одговорности у раду,
				– јачањем етичког и професионалног понашања и
				– другим питањима од значаја за управљање ризицима.
				Приликом предлагања мера, радна група треба да има у виду да једна предвиђена мера може да утиче на спречавање два или више ризика.
				Члан 16.
				Заједно са предлозима мера за унапређење интегритета, радна група одређује рокове и носиоце активности за њихово спровођење. 
				Члан 17.
				Руководилац институције доноси одлуку којом усваја израђени план интегритета и разрешава радну групу. 
				Одлуку из става 1. овог члана институција поставља у електронску апликацију, на начин описан у приручнику за израду и спровођење плана интегритета, који објављује Агенција, и тај дан се сматра даном достављања плана интегритета институције Агенцији.
				Фаза спровођења и праћења спровођења плана интегритета 
				Члан 18.
				Спровођење плана интегритета обухвата примену мера из плана интегритета, праћење да ли се предвиђене мере за унапређење интегритета спроводе, да ли производе очекиване ефекте у спречавању ризика корупције и других неправилности и извештавање о спровођењу мера.
				Члан 19.
				Праћење спровођења мера из плана интегритета врши лице запослено у институцији које одређује руководилац институције посебном одлуком. 
				Лице из става 1. овог члана прати да ли се мере из плана интегритета спроводе у роковима и на начин предвиђен планом интегритета, који су разлози за одлагање спровођења или неспровођење мера, односно за њихово спровођење на начин који није предвиђен планом интегритета и податке о томе уноси у електронску апликацију (у део за извештавање). 
				Након истека рока за спровођење плана интегритета руководилац институције доноси одлуку о усвајању извештаја о спровођењу плана интегритета.
				Одлуку из става 3. овог члана институција поставља у електронску апликацију, и тај дан се сматра даном достављања извештаја о спровођењу плана интегритета институције Агенцији.
				IV. ПРАЋЕЊЕ ДОНОШЕЊА И СПРОВОЂЕЊА ПЛАНА ИНТЕГРИТЕТА ОД СТРАНЕ АГЕНЦИЈЕ
				Члан 20.
				Агенција прати доношење и спровођење плана интегритета, непосредном контролом у институцији и контролом плана интегритета и извештаја о спровођењу плана интегритета институција достављених Агенцији.
				Члан 21.
				Праћење доношења и спровођења плана интегритета у институцији обухвата контролу: 
				– да ли је и у којој мери план интегритета квалитетан и објективан и 
				– да ли се мере из плана интегритета спроводе у роковима и на начин предвиђен планом интегритета. 
				О извршеној контроли сачињава се извештај који Агенција објављује на својој интернет презентацији.
				Рокови
				Члан 22.
				Рок за доношење плана интегритета и 
				постављањe одлуке о његовом усвајању у апликацију је до 31. 
				октобра 2017. године.
				Рок за спровођење плана интегритета је 
				до 31. октобра 2019. године.
				Рок за доношење извештаја о спровођењу 
				плана интегритета и постављањe одлуке о његовом усвајању у 
				апликацију је 30 дана од дана истека рока за његово спровођење.
				*Службени гласник РС, број 56/2017
				Члан 23. 
				План интегритета доноси се сваке треће године.
				V. ПРЕЛАЗНЕ И ЗАВРШНЕ ОДРЕДБЕ
				Члан 24.
				Ступањем на снагу ових смерница престају да важе Смернице за израду и спровођење плана интегритета („Службени гласник РС”, број 80/10).
				Члан 25. 
				Ове смернице ступају на снагу даном објављивања у „Службеном гласнику Републике Србије”.
				Број 014-110-00-0006/16-06
				У Београду, 21. новембра 2016. године
				Агенција за борбу против корупције
				Директор, 
				Татјана Бабић, с.р. 
	

