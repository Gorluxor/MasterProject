


	
	Zakon


	
			На основу члана 39. став 4. Закона о електронском документу, електронској идентификацији и услугама од поверења у електронском пословању („Службени гласник РС”, број 94/17),
			Министар трговине, туризма и телекомуникација доноси
			ПРАВИЛНИК
			о изгледу, саставу, величини и дизајну знака поузданости за квалификоване услуге од поверења
			"Службени гласник РС", број 88 од 15. новембра 
			2018.
			Члан 1. 
			Овим правилником ближе се прописује изглед, састав, величина и дизајн Знака поузданости за квалификоване услуге од поверења (у даљем тексту: Знак поузданости). 
			Знак поузданости је знак којим се на једноставан, препознатљив и јасан начин означава квалификована услуга од поверења.
			Члан 2.
			Знак поузданости је у облику катанца плаве боје у коме стоји латинични натпис „RSˮ у белој боји и знак штиклиран у црвеној боји (Прилог – Слика 1).
			Референце за утврђивање боје знака поузданости су следеће:
			1) плава (R:0, G:128, B:189) или (C:84%, M:41%, Y:4%, K:0%) или #0080bd;
			2) црвена (R:255, G:39, B:39) или (C:0%, M:95%, Y:89%, K:0%) или #ff2727;
			3) бела (R:255, G:255, B:255) или (C:0%, M:0%, Y:0%, K:0%) или #ffffff.
			Знак поузданости не сме бити мањи од 64 × 85 piksela, 150 dpi.
			Члан 3.
			Знак поузданости се може користити у црно-белој верзији ако није могуће употребљавати верзију у боји (Прилог – Слика 2).
			Уколико се Знак поузданости користи на тамној подлози, може се употребљавати у негативу уз коришћење исте боје позадине (Прилог – Слика 3 и Слика 4).
			Уколико је видљивост Знака поузданости отежана због коришћења знака у боји на позадини у боји, могуће је користи Знак поузданости оивичен спољашњом линијом у другој боји, како би се побољшао контраст према бојама позадине.  
			Члан 4.
			Прилог који садржи слике 1, 2, 3 и 4 одштампан је уз овај правилник и чини његов саставни део.
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-60/2018-12
			У Београду, 31. октобра 2018. године
			Министар,
			др Расим Љајић, с.р.
			
	

