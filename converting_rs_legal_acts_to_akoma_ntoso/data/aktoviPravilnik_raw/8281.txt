


На основу члана 71. став 4. Закона о добробити животиња („Службени гласник РС”, број 41/09),
Министар пољопривреде, шумарства и водопривреде, уз сагласност министра животне средине и просторног планирања, доноси


ПРАВИЛНИК

о условима које треба да испуњава зоолошки врт, односно мини зоолошки врт и елементима 
за одређивање мини зоолошког врта

"Службени гласник РС", број 75 од 20. октобра 2010.

I. УВОДНЕ ОДРЕДБЕ
Члан 1.
Овим правилником прописују се ближи услови које треба да испуњава зоолошки врт, односно мини зоолошки врт у погледу простора и опреме за држање и репродукцију животиња у заточеништву, просторија за изолацију животиња, заштите животиња од посетилаца и посетилаца од животиња, спровођења сталне здравствене заштите животиња, исхране и напајања животиња, вођења евиденције о животињама, плана збрињавања животиња у случају затварања зоолошког врта, односно мини зоолошког врта и одржавања објеката, смештајног простора и опреме, као и елементи за одређивање мини зоолошког врта.
Члан 2.
Поједини изрази употребљени у овом правилнику имају следеће значење:
1) акваријум јесте објекат са вештачки направљеним унутрашњим просторима, уређеним за држање, размножавање, посматрање и истраживање животиња које свој животни век или један његов део проводе у води;
2) делфинаријум јесте објекат са специјализованом, сталном изложбом морских сисара;
3) збирка животиња отворена за јавност јесте подручје, простор или објекат уређен за држање мањег броја животињских врста и јединки;
4) зоолошки врт јесте привредни субјект коjи држи и репродукује домаће и дивље животиње ради приказивања јавности и у сврху биолошког образовања човека, као и ради истраживања у циљу очувања угрожених врста. Под зоолошким вртом сматра се и сафари парк, делфинаријум, парк птица, акваријум и тераријум;
5) мини зоолошки врт јесте привредни субјекат у коме се у заточеништву држи мањи број примерака врста него у зоолошком врту у сврхе приказивања јавности;
6) парк птица јесте подручје или објекат са специјализованом, сталном изложбом птица;
7) сафари парк јесте ограђено подручје у коме се држе дивље животиње, без видљивих препрека и у којима је посетиоцима дозвољено посматрање животиња из возила или посебних места намењених за посматрање животиња;
8) смештајни простор јесте простор и њему припадајуће просторије или објекти у којима се држе поједине животиње или групе животиња;
9) тераријум јесте објекат са вештачко направљеним унутрашњим просторима, уређеним за држање, размножавање, посматрање и истраживање малих сисара, гмизаваца, водоземаца, инсеката и других бескичмењака, који свој животни век или један његов део проводе на копну.
Члан 3.
Животиње могу да се излажу у зоолошком врту, односно мини зоолошком врту, ако:
1) се држе и са њима се поступа у складу са најновијим научним сазнањима о биологији врста и начину њиховог држања;
2) су смештене у одговарајуће социјално компатибилне групе, у случају животиња које у природи живе у групама;
3) је простор у коме се животиње излажу уређен тако да одражава природно станиште животиња, како би се подстакао развој свести посетилаца о потреби очувања животињских станишта и добробити животиња.
Изузетно од става 1. тачка 2) овог члана, ако се у групи појави агресивност агресивне животиње могу да се држе, односно излажу одвојено од осталих животиња, ради заштите добробити групе и те јединке.
Исцрпљене, болесне или повређене животиње не смеју да се излажу пред посетиоце, а изложене животиње не смеју да се провоцирају ради забаве посетилаца.
Директан контакт посетилаца и изложених животиње може да буде остварен само под контролом и надзором лица која брину о животињама, и то у одређеним временским интервалима и на начин који не изазива стрес и нелагодност животиња, односно не угрожава добробит животиња.
Члан 4.
У зоолошком врту, односно мини зоолошком врту са животињама мора да се поступа пажљиво, како би се заштитила добробит, избегла непотребна патња, страх, стрес, бол и физичке повреде животиња.
Зоолошки врт и мини зоолошки врт морају у свом раду да покажу стручан и хуман однос према животињама, информишу јавност о свим животињама које се налазе у зоолошком врту, односно мини зоолошком врту и природним стаништима животиња и промовишу едукацију и јачање свести грађана, односно посетилаца о значају очувања биолошке разноврсности и обезбеђивања добробити животиња.
Зоолошки врт мора да има програм подстицања едукације и јачања јавне свести о очувању биолошке разноврсности животиња, у складу са прописима којима се уређује заштита природе.
Члан 5.
Зоолошки врт, осим мини зоолошког врта, мора, у складу са прописима којима се уређује заштита природе, да:
1) учествује у активностима које доприносе:
(1) очувању макар једне угрожене врсте животиња,
(2) обучавању о заштити природе и очувању биолошке разноврсности животиња,
(3) размени података о угроженим врстама,
(4) реализацији и унапређењу програма размножавања угрожених врста у заточеништву који имају за циљ реинтродукцију или репопулацију одређених врста животиња у дивљини,
(5) размени података са другим зоолошким вртовима о очувању врста животиња и заштити њихове добробити;
2) обезбеди одговарајућу обуку лица која раде у зоолошком врту, која се односи на очување животињских врста.

II. УСЛОВИ У ПОГЛЕДУ ПРОСТОРА И ОПРЕМЕ ЗА ДРЖАЊЕ И РЕПРОДУКЦИЈУ ЖИВОТИЊА У ЗАТОЧЕНИШТВУ
Члан 6.
Зоолошки врт, односно мини зоолошки врт мора да има простор и опрему за држање и репродукцију животиња у заточеништву који одговарају потребама сваке животињске врсте и који је изграђен и конструисан тако да се животињама обезбеде оптимални услови смештаја, добро здравствено стање и добробит животиња.
Зоолошки врт, односно мини зоолошки врт мора да буде изграђен на компактном и оцедитом терену који има низак ниво подземних вода, као и изван зона које могу бити угрожене поплавама или клизањем терена.
Зоолошки врт, односно мини зоолошки врт мора да буде смештен на простору који својом величином одговара потребама смештаја планираног броја и врсте животиња, односно мора да одговара капацитету, броју и величини саграђених објеката у њему, да би се обезбедила њихова функционална повезаност и довољна међусобна удаљеност, а у складу са прописима којима се уређује просторно планирање и заштита животне средине.
Зоолошки врт, односно мини зоолошки врт мора да буде ограђен чврстом оградом, која је под контролом, и мора да има улаз који је под сталном контролом и надзором, како би се спречио неконтролисани улазак људи и животиња.
Члан 7.
Зоолошки врт, односно мини зоолошки врт мора да има смештајни простор који одговара свакој врсти и категорији животиња и који је довољне величине, како би се:
1) животињи омогућило да се слободно креће, легне, устане и протегне, узимајући у обзир прираст, односно раст и развој животиње;
2) онемогућило да поједине животиње доминирају над другим животињама у стаду или групама;
3) избегао ризик од упорних и нерешивих сукоба између стада или група животиња или између различитих врста животиња, ако се оне држе мешовито;
4) спречило оптерећење физичке носивости смештајног простора;
5) спречио развој паразита и других патогена.
За гравидне животиње и женке са леглом мора да буде обезбеђен одвојени смештајни простор, како би се спречио непотребан стрес и патња животиња.
Смештајни простор, као и баријере и ограде смештајног простора морају да буду израђени и конструисани са глатким површинама, без испупчења и оштрих ивица и морају да се на одговарајући начин одржавају, како би се спречило повређивање животиња.
Ако је смештајни простор отворен, морају да се обезбеде заклони и склоништа за животиње, како би се животиње које се у њему држе заштитиле од лоших временских услова и директне сунчеве светлости.
Смештајни простор мора да буде прилагођен и обогаћен тако да опонаша природно станиште животиња и задовољи биолошке потребе сваке појединачне врсте животиња.
Смештајни простор мора да буде опремљен простирком, гнездима, јазбинама, седалицама, вегетацијом и базенима у складу са потребама сваке врсте животиња, у циљу обогаћивања животног простора и испољавања природног понашања животиња.
Материјали од којег су изграђени објекти у зоолошком врту, односно мини зоолошком врту морају да буду такви да се лако чисте, перу и дезинфикују и не садрже штетне материје које могу угрозити здравље животиња.
Димензије и врсте смештајног простора, као и посебни захтеви за одређене категорије животиња дате су у табели у Прилогу 1 – Услови смештаја и бриге о дивљим животињама у заточеништву (у даљем тексту: Прилог 1), који је одштампан уз овај правилник и чини његов саставни део.
Опрема и електрични апарати који се налазе у смештајном простору морају да буду инсталирани тако да не представљају опасност по животињу и на начин којим се онемогућава да животиња поремети њихов рад.
Смештајни простор мора да има дренажне отворе за уклањање вишка воде, при чему отворени шахтови, осим шахтова за питку воду, морају да се налазе изван подручја коме животиње имају приступ.
Члан 8.
У смештајном простору морају да буду обезбеђени амбијентални услови који су прилагођени потребама сваке појединачне врсте животиња, и то:
1) одговарајућа температура;
2) природно и вештачко осветљење одговарајућег интензитета, са периодима светлости и таме који одговарају природном осветљењу;
3) одговарајућа природна и вештачка вентилација;
4) одговарајућа влажност ваздуха, а за тропске животиње одговарајући микроклиматски услови прилагођени њиховим специфичним потребама;
5) одговарајући систем за проветравање акваријума и осталих водених површина и одржавање одговарајуће оксигенације, температуре и салинитета воде.
Распони температуре и периоди осветљења из става 1. овог члана за одређене категорије животиња дати су у Прилогу 1 овог правилника.

III. УСЛОВИ У ПОГЛЕДУ ПРОСТОРИЈА ЗА ИЗОЛАЦИЈУ ЖИВОТИЊА
Члан 9.
Зоолошки врт, односно мини зоолошки врт мора да има просторију за изолацију животиња, која је физички одвојена од осталих просторија у зоолошком врту, односно мини зоолошком врту.
У просторију из става 1. овог члана смештају се новопримљене животиње, у циљу заштите здравља осталих животиња, као и заштите људи од зооноза.
Трајање периода изолације новопримљених животиња одређује ветеринарска служба у складу са посебним прописима којима се уређује здравствена заштита животиња.
Члан 10.
Зоолошки врт, односно мини зоолошки врт мора за сваку новонабављену животињу, као и новорођене јединке да обезбеди услове за аклиматизацију новом смештајном простору, у зависности од врсте животиње.

IV. УСЛОВИ У ПОГЛЕДУ ЗАШТИТЕ ЖИВОТИЊА ОД ПОСЕТИЛАЦА И ПОСЕТИЛАЦА ОД ЖИВОТИЊА
Члан 11.
Зоолошки врт, односно мини зоолошки врт мора да има израђен план мера за спречавањe бекства животиња из зоолошког врта, односно мини зоолошког врта и уласка животиња из спољашње средине у зоолошки врт, односно мини зоолошки врт, у циљу спречавања могуће еколошке претње аутохтоним врстама животиња и спречавања ширења обољења, паразита и осталих штетних утицаја, као и план деловања у случајевима угрожавања безбедности животиња или посетилаца и обезбеђену заштиту лица која раде у зоолошком врту, односно мини зоолошком врту и посетилаца од животиња, као и животиња од људи.
Смештајни простор у зоолошком врту, односно мини зоолошком врту мора да буде ограђен од околине оградама и баријерама, а кавези, односно боксови морају да буду опремљени уређајем за затварање који је такав да животиње не могу да га отворе.
Зоолошки врт, односно мини зоолошки врт мора да има безбедносни систем којим се лицима која раде у зоолошком врту, односно мини зоолошком врту омогућава слободан приступ животињама, као и излаз у случају нужде.
Члан 12.
У зоолошком врту, односно мини зоолошком врту на видљивим местима морају да буду постављени јасни знаци упозорења.
У зоолошки врт, односно мини зоолошки врт не смеју се уводити пси, мачке и друге животиње.

V. УСЛОВИ У ПОГЛЕДУ ЗДРАВСТВЕНЕ ЗАШТИТЕ ЖИВОТИЊА
Члан 13.
Услови у погледу здравствене заштите животиња односе се на редовну контролу смештајног простора, опреме, прибора, здравственог стања и понашања животиња, и то најмање једном дневно.
Контрола из става 1. овог члана може да се врши током храњења животиња и чишћења смештајног простора.
Ако се приликом вршења контроле из става 1. овог члана у зоолошком врту, односно мини зоолошком врту уоче промене у понашању животиња, односно симптоми обољења животиња, о томе се без одлагања, ради предузимања одговарајућих мера, обавештавају:
1) лице које је одговорно за послове заштите добробити животиња, када је у питању зоолошки врт;
2) власника мини зоолошког врта, када је у питању мини зоолошки врт.
Ако чувари и лица која се брину о животињама имају инфективну болест или су били у контакту са особом оболелом од инфективне болести која се може пренети на животиње или негативно утицати на здравље животиња, као и ако су повређени или имају других проблема који би могли утицати на њихову способност да брину о животињама, о томе се без одлагања, ради предузимања одговарајућих мера, обавештавају лице које је одговорно за послове заштите добробити животиња у зоолошком врту, односно власника мини зоолошког врта.
Члан 14.
У зоолошком врту, односно мини зоолошком врту обезбеђује се стална здравствена заштита животиња, у складу са законом којим се уређује ветеринарство.
Члан 15.
У зоолошком врту, односно мини зоолошком врту морају да буду обезбеђене одговарајуће мере контроле популације животиња које су у њему смештене, како би се спречило прекомерно повећање броја животиња и заштитила добробит животиња.
Јединке различитих врста животиња не смеју да се међусобно укрштају.

VI. УСЛОВИ У ПОГЛЕДУ ИСХРАНЕ И НАПАЈАЊА ЖИВОТИЊА
Члан 16.
Животињама у зоолошком врту, односно мини зоолошком врту мора да буде обезбеђена одговарајућа храна и вода у довољној количини, понуђена на одговарајући начин, а у зависности од потреба сваке појединачне врсте животиње, као и њене кондиције, здравственог стања, величине и старости.
Врста хране и начин исхране и напајања за поједине категорије животиња у зоолошком врту, односно мини зоолошком врту дати су у табели у Прилогу 1 овог правилника.
Зоолошки врт мора да има план набавке хране за сваку појединачну врсту животиња као и програм исхране животиња у складу са потребама сваке врсте и категорије животиња.
Животињама у зоолошком врту, односно мини зоолошком врту храна мора да се даје на начин који је безбедан и за животиње и за људе.
Хранилице и појилице које служе за исхрану и напајање животиња у зоолошком врту, односно мини зоолошком врту морају да буду смештене на одговарајући начин а по потреби и причвршћене, тако да буду доступне свакој животињи и не смеју да се користе у друге сврхе.
Хранилице, појилице и остали прибор који служи за исхрану и напајање животиња у зоолошком врту, односно мини зоолошком врту морају редовно да се чисте, перу и дезинфикују.
Члан 17.
Посетиоци у зоолошком врту, односно мини зоолошком врту могу животињама давати храну само ако је то дозвољено од стране власника зоолошког врта, односно мини зоолошког врта.
У случају из става 1. овог члана храњење животиња мора да буде селективно, и то само одговарајућом храном, набављеном и одобреном од стране власника зоолошког врта, односно мини зоолошког врта.
Члан 18.
Просторије за складиштење хране за животиње у зоолошком врту, односно мини зоолошком врту морају да буду суве, заштићене од инсеката, птица, глодара и других штеточина.
У просторијама из става 1. овог члана не смеју да се држе токсичне материје, лешеви животиња и други отпаци.
Кварљива храна за животиње мора да се држи у фрижидеру.
Члан 19.
Зоолошки врт, односно мини зоолошки врт мора да има обезбеђен систем снабдевања здравствено исправном питком водом из јавног водовода или сопственог бунара.
Здравствена исправност бунарске воде мора да се контролише у овлашћеним лабораторијама најмање једном годишње.
Отпадне воде из зоолошког врта које садрже штетне материје морају да се прочишћавају у складу са посебним прописима.

VII. ВОЂЕЊЕ ЕВИДЕНЦИЈЕ
Члан 20.
Зоолошки врт, односно мини зоолошки врт води евиденцију о свакој јединки која је у њему смештена, као и о свим продатим, размењеним или поклоњеним животињама, која садржи податке о:
1) уобичајеном називу животиње, научном називу животиње и идентификацији животиње;
2) пореклу животиње (из дивљине, рођена у заточеништву, претходна локација, идентификација родитеља када је позната) и потврду о пореклу примерака у складу са законом којим се уређује ветеринарство, а када су у питању строго заштићене и заштићене врсте евиденција треба да садржи и потврду у складу са посебним прописима из области заштите природе;
3) броју примерака сваке животињске врсте;
4) набавци, продаји, поклањању или позајмљивању животиње (датум, име, односно пословно име и адреса, односно седиште физичког и правног лица од кога је животиња набављена, односно коме је животиња продата, поклоњена или позајмљена, као и рок у коме ће позајмљена животиња бити враћена);
5) датуму или процењеном датуму рођења животиње;
6) полу животиње, ако је познат;
7) сваком карактеристичном обележју животиње, обележавању животиње и сл;
8) променама здравственог стања и понашања животиње, као и податке о лечењу животиње;
9) угинућу и резултату постморталног прегледа;
10) лишавању животиње живота, ако је животиња лишена живота;
11) бекству или губитку обележене животиње, ако је до тога дошло;
12) програму исхране и пореклу набављене хране за животиње;
13) разлозима бекства или повређивања животиње, повређивања посетилаца од стране животиње, као и корективним мерама које су предузете у циљу спречавања понављања таквих догађаја, ако је до њих дошло;
14) броју лица задужених за бригу о добробити животиња, њиховој обучености и пословима на којима ће радити.
Евиденција која се односи на податке из става 1. тачка 7) овог члана води се на обрасцу датом у Прилогу 2 – Образац евиденције о обележавању животиња, који је одштампан уз овај правилник и чини његов саставни део.
Евиденција која се односи на податке из става 1. тач. 9), 10) и 11) овог члана води се на обрасцу датом у Прилогу 3 - Образац евиденције о угинућу, бекству, лишавању живота или губитку обележене животиње, који је одштампан уз овај правилник и чини његов саставни део.
Уз податке из евиденције који се односе на став 1. тач. 8) и 9) овог члана мора да се чува документација о лечењу и резултатима постморталног прегледа која је оверена печатом и потписом ветеринара.
Евиденција из става 1. овог члана чува се трајно.
Члан 21.
Поред евиденције из члана 20. овог правилника зоолошки врт, односно мини зоолошки врт води годишњу евиденцију о свим животињама, која садржи податке о:
1) уобичајеном и научном називу врсте животиње;
2) укупном броју животиња у колекцији на дан 1. јануар;
3) броју примљених животиња у колекцију из свих извора набавке;
4) броју рођених животиња у колекцији;
5) броју угинулих животиња у првих 30 дана живота;
6) броју угинулих животиња које су старије од 30 дана;
7) броју животиња угинулих из било ког разлога;
8) броју колекција које су продате, позајмљене или дате ради узгоја;
9) укупном броју преосталих животиња у колекцији на дан 31. децембар.
Евиденција из става 1. овог члана чува се трајно.

VIII. ПЛАН ЗБРИЊАВАЊА ЖИВОТИЊА
Члан 22.
У случају затварања зоолошког врта, односно мини зоолошког врта, власник доставља министарству надлежном за послове ветеринарства план збрињавања животиња и обезбеђивања њихове добробити.

IX. УСЛОВИ У ПОГЛЕДУ ОДРЖАВАЊА ОБЈЕКАТА, СМЕШТАЈНОГ ПРОСТОРА И ОПРЕМЕ
Члан 23.
Објекти, смештајни простор и опрема која се користи у зоолошком врту, односно мини зоолошком врту морају да се редовно чисте, перу и дезинфикују, а у акваријумима се мора и редовно вршити контрола квалитета воде, у циљу спречавања могуће појаве обољења животиња.
Хемијска средства која се користе за чишћење, прање и дезинфекцију објеката, смештајног простора и опреме која се користи у зоолошком врту, односно мини зоолошком врту не смеју да буду штетна по животиње и морају да се користе у складу са посебним прописима и под надзором стручног лица.
Члан 24.
Дератизација у зоолошком врту, односно мини зоолошком врту мора редовно да се спроводи, и то два пута годишње, а по потреби и чешће.
Дезинсекција објеката и смештајног простора у зоолошком врту, односно мини зоолошком врту мора да се спроводи током периода активности инсеката, и то најмање једном месечно, а у преосталом делу године по потреби.
Дезинсекција и дератизација обављају се у складу са посебним прописима.
Члан 25.
Вегетација која може да повреди животиње у зоолошком врту, односно мини зоолошком врту мора да буде ван домашаја животиње.
Дрвеће које је близу или унутар смештајног простора мора да се редовно контролише, а гране поткресују или секу, како би се смањио ризик од повређивања животиње падом гране, односно спречило бекство животиње преко гране дрвета.
Члан 26.
Сваки квар, неправилност или оштећење на огради, уређајима или опреми унутар смештајног простора, као и било који други квар који може довести до повреде или патње животиње, мора се без одлагања поправити или заменити, а ако то није могуће мора се онемогућити контакт животиње и извора могуће повреде.
Члан 27.
Отпадне материје морају да се редовно уклањају из зоолошког врта, односно мини зоолошког врта.
Лешеви животиња које су угинуле у зоолошком врту, односно мини зоолошком врту уклањају се у складу са посебним прописима.

X. ЕЛЕМЕНТИ ЗА ОДРЕЂИВАЊЕ МИНИ ЗООЛОШКОГ ВРТА
Члан 28.
Елементи за одређивање мини зоолошким врта јесу број врста и примерака животиња које се држе у заточеништву.
На основу елемената из става 1. овог члана, мини зоoлошким вртом сматра се привредни субјекат у коме се држи мање од:
1) шест врста крупних сисара или 20 врста осталих сисара;
2) шест врста сова или птица грабљивица или 20 врста осталих птица;
3) десет врста водоземаца и рептила.
У мини зоолошком врту не могу да се држе строго заштићене дивље врсте, као и опасне врсте дивљих животиња, у складу са посебним прописима из области заштите природе.

XI. ЗАВРШНА ОДРЕДБА
Члан 29.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јула 2012. године.


Број 110-00-00299/2009-09

У Београду, 8. октобра 2010. године

Министар,

др Саша Драгин, 
с.р.










































