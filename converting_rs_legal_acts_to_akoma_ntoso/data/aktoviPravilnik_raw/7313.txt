


	
	Zakon

	


	
				На основу члана 27. став 2. Закона о иновационој делатности („Службени гласник РС”, бр. 110/05, 18/10 и 55/13),
				Министар просвете, науке и технолошког развоја доноси
				ПРАВИЛНИК
				о начину реализације програма иновационе делатности за 2017. годину
				"Службени гласник РС", број 82 од 8. 
				септембра 2017.
				Члан 1.
				Овим правилником прописује се начин реализације програма иновационе делатности за 2017. годину, и то:
				1) Програм финансирања иновационих пројеката који за резултат имају развијен комерцијално верификован производ, укључујући софтвер, процес, технологију или услугу;
				2) Програм развоја регистрованих организација за обављање иновационе делатности и пружање инфраструктурне подршке иновационој делатности;
				3) Програм финансирања пројеката физичких лица регистрованих иноватора.
				Програмима из става 1. овог члана (у даљем тексту: програми), равноправно се подстиче како јавни, тако и приватни сектор.
				Члан 2.
				Програм се реализује у складу са прописима којима се, у складу са законом, уређују услови конкурисања и критеријуми за избор реализатора пројеката који се финансирају из буџетских средстава и фондова са већинским државним власништвом, а финансирају се и у складу са законом којим се уређује државна помоћ мале вредности (де минимис), као и подзаконским прописима и другим општим актима донетим ради његовог извршавања.
				Члан 3.
				Министарство просвете, науке и технолошког развоја, у року од 30 дана од дана ступања на снагу овог правилника, упућује јавни позив за пријаву предлога иновационих и развојних пројеката којима се програми реализују.
				Имајући у виду стратешке циљеве иновационе политике и ликвидне могућности буџета, министар просвете, науке и технолошког развоја:
				1) утврђује висину средстава за финансирање појединог програма;
				2) одређује пројекте који ће имати приоритет у реализацији појединог програма.
				Члан 4.
				Програм из члана 1. став 1. тачка 1) овог правилника реализује се путем иновационих пројеката, којима се настоји да се, кроз сарадњу регистрованих субјеката иновационе делатности са другим субјектима иновационе делатности из члана 2. тачка 5) Закона о иновационој делатности, обезбеди развој комерцијално верификованог производа укључујући и софтвер, процес, технологије или услуге.
				Приоритет у реализацији овог програма имаће пројекат који обезбеђује висок степен учешћа ванбуџетских улагања у цени пројекта, кроз новчану партиципацију, опремање, улагање know how, инфраструктурне и стручне услуге и др.
				Члан 5.
				Програм из члана 1. став 1. тачка 2) овог правилника реализује се путем инфраструктурних иновационих пројеката који обезбеђују посебан подстицај развоју и унапређењу инфраструктурних и организационих капацитета организација за обављање иновационе делатности у чијем оснивању су учествовали субјекти из члана 2. тачка 5) Закона о иновационој делатности, на начин који организације за пружање инфраструктурне подршке иновационој делатности континуирано развијају и унапређују капацитете којима могу непосредно да допринесу активностима носилаца иновационе делатности који немају својство регистрованог субјекта иновационе делатности.
				Приоритет у реализацији овог програма ће имати пројекат који обезбеђује висок степен учешћа ванбуџетских улагања у цени пројекта, кроз новчану партиципацију, опремање, улагање know how, инфраструктурне и стручне услуге и др.
				Члан 6.
				Програм из члана 1. став 1. тачка 3) овог правилника реализује се путем пријава за финансирање физичких лица регистрованих иноватора која спроводе конкретне активности које ће омогућити пласирање на тржишту, са одговарајућом вредношћу, оних решења која су резултат иновационих активности којима су развијени производи, технологије, процеси или услуге.
				Приоритет у реализацији овог програма имаће пројекти физичких лица који обезбеђују виши степен учешћа ванбуџетских улагања у цени пројектних активности чије се суфинансирање буџетским средствима захтева, и који су самостални у свом раду, односно нису везани уговором да развијају пројекат са којим конкуришу за инкубаторе, мала и средња предузећа, научно истраживачке организације или технолошке паркове итд.
				Члан 7.
				Овај правилник ступа на снагу наредног дана од дана објављивања у „Службеном гласнику Републике Србије”.
				Број 110-00-181/2017-16
				У Београду, 21. августа 2017. године
				Министар,
				Младен Шарчевић, с.р.
	

