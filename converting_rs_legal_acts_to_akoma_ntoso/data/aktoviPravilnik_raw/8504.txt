




На основу члана 17. став 8, члана 22. став 9, члана 29. став 7. и члана 30.
став 7. Закона о заштити права оплемењивача биљних сорти („Службени гласник
РС”, број 41/09), 


Министар пољопривреде, шумарства и водопривреде доноси





ПРАВИЛНИК 

о садржини и начину вођења Регистра захтева
за додељивање права оплемењивача биљних сорти, Регистра заштићених биљних
сорти, Регистра пренесених права оплемењивача и Регистра уговора о лиценци 

„Службени гласник РС“, број 70 од 27.
августа 2009.








I. УВОДНЕ ОДРЕДБЕ 



Члан 1.


Овим правилником ближе се прописује садржина и начин вођења Регистра захтева за
додељивање права оплемењивача биљних сорти, Регистра заштићених биљних сорти,
Регистра пренесених права оплемењивача и Регистра уговора о лиценци.



Члан 2.


Регистар захтева за додељивање права оплемењивача биљних сорти, Регистар
заштићених биљних сорти, Регистар пренесених права оплемењивача и Регистар
уговора о лиценци води се у министарству надлежном за послове пољопривреде (у
даљем тексту: министарство). 


Увид у регистре из става 1. овог члана врши се уз обавезно присуство лица
овлашћеног за вођење тих регистара. 



II. САДРЖИНА РЕГИСТАРА 



1. Регистар захтева за додељивање права
оплемењивача биљних сорти 



Члан 3.


Регистар захтева за додељивање права оплемењивача биљних сорти садржи следеће
податке: 


1) редни број захтева за додељивање права оплемењивача (регистарски број); 


2) име и презиме, односно назив и адреса пребивалишта, односно седиште
оплемењивача или његовог овлашћеног заступника; 


3) биљна врста; 


4) предложено име сорте; 


5) оплемењивачка ознака; 


6) датум и време подношења захтева за додељивање права оплемењивача; 


7) број предмета под којим је заведен захтев за додељивање права оплемењивача; 


8) у случају позивања на право приоритета – датум подношења првог захтева; 


9) датум објављивања захтева за додељивање права оплемењивача биљних сорти; 


10) датум повлачења захтева за додељивање права оплемењивача; 


11) датум одбијања захтева за додељивање права оплемењивача који нису уредно
поднети; 


12) податке о промени оплемењивача или овлашћеног заступника; 


13) податке о промени предлога имена сорте; 


14) напомене.



2. Регистар заштићених биљних сорти 



Члан 4.


Регистар заштићених биљних сорти садржи следеће податке: 


1) редни број заштићене сорте (регистарски број); 


2) број предмета под којим је заведен захтев за додељивање права оплемењивача; 


3) оплемењивачка ознака; 


4) биљна врста; 


5) име сорте; 


6) име и презиме, односно назив и адреса пребивалишта, односно седиште носиоца
права оплемењивача; 


7) број и датум решења о додељивању права оплемењивача; 


8) датум објављивања решења; 


9) датум престанка трајања права оплемењивача истеком периода трајања права
оплемењивача на заштићену сорту; 


10) број и датум решења о одбијању захтева за додељивање права оплемењивача; 


11) датум изјаве о престанку права оплемењивача на захтев носиоца права
оплемењивача; 


12) број и датум решења о укидању права оплемењивача; 


13) број и датум решења о оглашавању права оплемењивача ништавим; 


14) предложене и одобрене промене имена сорте; 


15) податке о промени оплемењивача или овлашћеног заступника; 


16) податке о обавезној лиценци, и то: 


– број и датум подношења захтева за издавање обавезне лиценце, 


– име и презиме, односно назив и адреса пребивалишта, односно седиште
подносиоца захтева за издавање обавезне лиценце, 


– име и презиме, односно назив и адреса пребивалишта, односно седиште носиоца
права оплемењивача, 


– биљна врста, 


– име сорте, 


– број и датум решења о издавању обавезне лиценце, 


– трајање обавезне лиценце, 


– продужење трајања обавезне лиценце, 


– датум престанка трајања обавезне лиценце; 


17) напомене.



3. Регистар пренесених права оплемењивача 



Члан 5.


Регистар пренесених права оплемењивача садржи следеће податке: 


1) редни број захтева за упис у Регистар пренесених права оплемењивача
(регистарски број); 


2) број предмета под којим је заведен захтев за упис у Регистар пренесених
права оплемењивача; 


3) биљна врста; 


4) име сорте; 


5) датум уписа у Регистар пренесених права оплемењивача; 


6) име и презиме, односно назив и адреса пребивалишта, односно седиште носиоца
права оплемењивача; 


7) број и датум уговора којим се преноси права оплемењивача на друго лице; 


8) обим преноса права – делимично или у целини; 


9) име и презиме, односно назив и адреса пребивалишта, односно седиште лица на
које се преноси право оплемењивача; 


10) напомене.



Члан 6.


Упис у Регистар пренесених права оплемењивача врши се на основу писменог
захтева једне од уговорних страна. 


Уз захтев за упис у Регистар пренесених права оплемењивача из става 1. овог
члана прилаже се уговор о преносу права оплемењивача.



4. Регистар уговора о лиценци 



Члан 7.


Регистар уговора о лиценци садржи следеће податке: 


1) редни број захтева за упис у Регистар уговора о лиценци (регистарски број); 


2) број предмета под којим је заведен захтев за упис у Регистар уговора о
лиценци; 


3) биљна врста; 


4) име сорте; 


5) датум уписа у Регистар уговора о лиценци; 


6) име и презиме, односно назив и адреса пребивалишта, односно седиште носиоца
права оплемењивача; 


7) број и датум уговора о лиценци; 


8) трајање лиценце; 


9) обим уступања права – делимично или у целини; 


10) име и презиме, односно назив и адреса пребивалишта, односно седиште лица
коме се уступа право оплемењивача; 


11) напомене.



Члан 8.


Упис у Регистар уговора о лиценци врши се на основу писменог захтева једне од
уговорних страна. 


Уз захтев за упис у Регистар пренесених права оплемењивача из става 1. овог
члана прилаже се уговор о лиценци. 






III. НАЧИН ВОЂЕЊА РЕГИСТАРА 



Члан 9.


Регистри из члана 2. става 1. овог правилника се воде у облику регистарске
књиге и у електронској форми. 


На насловној страни регистарске књиге ставља се назив министарства, назив
регистра и редни број књиге. 


Документација на основу које је извршен упис у неки од регистара из члана 2.
став 1. овог правилника чини саставни део тог регистра и трајно се чува у
складу са прописима којима се уређује архивска грађа.



Члан 10.




Регистарска књига састоји се од регистарских уложака који се, у зависности од
врсте регистра, формирају за сваки захтев за додељивање права оплемењивача
биљних сорти, односно за заштићену биљну сорту, односно за пренесено право
оплемењивача, односно за уговор о лиценци. 


Регистарски улошци из става 1. овог члана састоје се од омота у који се улаже
документација од значаја за упис у регистре из члана 2. став 1. овог
правилника, промену података и брисање из тих регистара. 


Сви омоти регистарстког улошка нумерисани су.



Члан 11.


Приликом уписа у регистре из члана 2. став 1. овог правилника, а у зависности
од врсте регистра, додељује се регистарски број за сваки захтев за додељивање
права оплемењивача биљних сорти, односно заштићену биљну сорту, односно
пренесено право оплемењивача, односно уговор о лиценци. 


Регистарски број из става 1. овог члана који је једном додељен не може се
мењати нити може бити поново додељен. 



Члан 12.


У регистре из члана 2. став 1. овог правилника уписује се и промена података. 


Физичка и правна лица дужна су да сваку промену насталу у вези са подацима који
су уписани у регистре из члана 2. став 1. овог правилника пријаве министарству
у року од 30 дана од дана настале промене и приложе доказе о насталој промени. 



Члан 13.


Заштићена биљна сорта брише се из Регистра заштићених биљних сорти, ако је за
ту сорту донето решење о оглашавању права оплемењивача ништавим. 


У случају из става 1. овог члана за ту сорту брише се и захтев за додељивање
права оплемењивача биљних сорти из Регистра захтева за додељивање права
оплемењивача биљних сорти, а ако је право на ту сорту пренето, односно
уступљено неком другом лицу, брише се и уговор о преносу права оплемењивача из
Регистра пренесених права оплемењивача, односно уговор о лиценци из Регистра
уговора о лиценци.



Члан 14.


Брисање из регистара из члана 2. став 1. овог правилника врши се повлачењем
линије преко свих рубрика, осим рубрике: „напомене” у коју се уноси број и
датум акта на основу кога је извршено брисање. 



IV. ЗАВРШНА ОДРЕДБА 



Члан 15.


Овај правилник ступа на снагу осмог дана од дана објављивања у „Службеном
гласнику Републике Србије”. 







Број 110-00-00165/2009-09 


У Београду, 19. августа 2009. године 


Министар, 


др Саша Драгин, с.р





