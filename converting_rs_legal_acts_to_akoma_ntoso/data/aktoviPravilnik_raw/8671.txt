


	
	Zakon

	


	На основу члана 3. Закона о јавним агенцијама, чл. 9. и 199. Закона о безбедности саобраћаја на путевима („Службени гласник Републике Србије”, бр. 41/09 и 53/10), а уз сагласност Министарства унутрашњих послова и Министарства за инфраструктуру и енергетику у својству министарства надлежног за послове саобраћаја,
	Управни одбор Агенције за безбедност саобраћаја 28. јула 2011. године, доноси
	
	
	ПРАВИЛНИК 
	о унапређењу знања из безбедности саобраћаја за возаче којима је одузета возачка дозвола
	"Службени гласник РС", број 59 од 10. 
	августа 2011.
	
	
				
				Члан 1.
				Овим правилником се прописује:
				– наставни план и програм обавезног семинара унапређењa знања из области безбедности саобраћаја,
				– начин организовања и спровођења обавезног семинара унапређењa знања из области безбeдности саобраћаја,
				– садржај и начин обављања испита унапређења знања из области безбедности саобраћаја,
				– садржај потврда и уверења, начин и поступак њиховог издавања и
				– начин вођења евиденција,
				у поступку повраћаја права на управљање моторним возилима лицима (у даљем тексту: рехабилитација) којима је одредбама члана 197. став 2. и 3. Закона о безбедности саобраћаја на путевима (у даљем тексту: Закон) надлежни орган одузео возачку дозволу. 
				
				Члан 2.
				Лице коме је надлежни орган одузео возачку дозволу може се пријавити и присуствовати обавезном семинару унапређења знања из области безбедности саобраћаја (у даљем тексту: семинар) ако уз пријаву достави:
				1) посебно уверење о здравственој способности за управљање моторним возилима одређених категорија, издато од надлежне здравствене институције сагласно одредбама члана 199. став 1. тачка 1. и став 4. Закона, 
				2) писани доказ да је измирио обавезу плаћања изречене новчане казне за прекршаје због којих су му изречени казнени поени, односно да је измирио обавезу плаћања изречене новчане казне за кривична дела због којих му је одузета возачка дозвола, односно да је издржао изречену казну затвора за наведене прекршаје, односно кривична дела,
				3) писани доказ да су извршене све мере забране управљања моторним возилом које су му изречене,
				4) доказ о измиреним трошковима за присуство семинару, по тарифи Агенцијe за безбедност саобраћаја (у даљем тексту: Агенција).
				Пријава се подноси на обрасцу из прилога 1. овог правилника и чини његов саставни део.
				
				Члан 3.
				Семинари се реализују по програму који је саставни део овог правилника и дат је у прилогу 2. 
				Лицe из члана 2. став 1. овог правилника Агенција упућује на семинар, након утврђивања да су испуњени услови из члана 2. овог правилника.
				Лице из претходног става је дужно да семинару на који је упућен присуствује у пуном обиму и наставном фонду садржаја семинара.
				Уколико лице из члана 2. став 1. овог правилника не започне или прекине учешће на одобреном семинару, сматраће се да поступак из члана 2. овог правилника није ни покренуо, те се мора поново пријавити. 
				Трошкове семинара из става 1. овог члана сноси лице из члана 2. став 1. овог правилника.
				
				Члан 4.
				Семинаре организује и спроводи Агенција на основу наставног плана који је сачињен по програму из члана 3. став 1. овог правилника.
				Програм семинара обухвата:
				1) разговор у групи полазника о узроцима и последицама понашања која су довела до одузимања возачке дозволе, у трајању од најмање 9 наставних часова, 
				2) наставу о познавању саобраћајних прописа, у трајању од најмање 15 наставних часова,
				3) наставу о значају и начину безбедног понашања возача у саобраћају на путевима ради избегавања ситуација које доводе до саобраћајних незгода или кршења саобраћајних прописа, у трајању од најмање 16 наставних часова.
				Наставни час траје 45 минута а паузе између часова 15 минута. 
				У току једног радног дана семинара полазник може похађати највише 3 наставна часа. 
				Након завршеног семинара полазнику се издаје потврда о завршеном обавезном семинару унапређења знања из области безбедности саобраћаја на обрасцу из прилога 3. који је саставни део овог правилника.
				
				Члан 5. 
				Семинар спроводи посебно оспособљен предавач за унапређење знања из области безбедности саобраћаја (у даљем тексту: предавач). 
				Предавач из претходног става мора испуњавати следеће услове:
				1) да има најмање вишу стручну спрему саобраћајне струке - смер друмски саобраћај или високу стручну спрему друге струке;
				2) да има најмање пет година радног искуства у области безбедности саобраћаја на путевима;
				3) да има најмање три године возачку дозволу за возила B категорије и
				4) да има сертификат Агенције да је посебно оспособљен за унапређење знања из области безбедности саобраћаја. 
				Унапређивање знања предавача за поступак рехабилитације возача организује Агенција, периодично у роковима и по потреби сагласно циљевима, смерницама и задацима из чл. 11. и 12. Закона, при чему је потребно обезбедити да предавачи похађају додатну едукацију из области психологије примерену раду са возачима којима је одузета возачка дозвола и раду са малим групама полазника, по програму који је прилагођен обиму и структури прекршаја због којих је надлежни орган најчешће одузимао возачке дозволе.
				
				Члан 6.
				Лице из члана 2. став 1. овог правилника које је стекло потврду о завршеном семинару, подноси Агенцији пријаву за полагање испита унапређења знања из области безбедности саобраћаја на обрасцу из прилога 4. који је саставни део овог правилника. 
				Уз пријаву лице из претходног става овог члана мора приложити:
				1) потврду о завршеном семинару,
				2) оверену фотокопију података из важеће личне карте,
				3) оверену фотокопију података из возачке дозволе,
				4) доказ о измиреним трошковима полагања испита по важећој тарифи. 
				Агенција ће, у року не дужем од 30 дана, на погодан начин обавестити лице из става 1. овог члана да ли је његова пријава прихваћена, односно заказати му полагање испита унапређења знања из области безбедности саобраћаја. 
				
				Члан 7. 
				Агенција организује и спроводи испит унапређења знања из области безбедности саобраћаја лицу из члана 6. став 1. овог правилника. 
				Агенција формира комисију за полагање испита коју чине председник и два испитивача.
				Председник комисије има својство испитивача и одлучује о исходу испита у случају супротних мишљења осталих чланова комисије.
				Испит унапређења знања из области безбедности саобраћаја полаже се путем теста, писмено или на рачунару.
				Трошкове полагања испита из става 1. овог члана сноси лице из члана 6. став 1. овог правилника.
				
				Члан 8.
				Председник комисије мора испуњавати следеће услове:
				1) да има завршен саобраћајни или правни факултет, 
				2) да има најмање пет година радног искуства у области безбедности саобраћаја,
				3) да има најмање пет година возачку дозволу за возила B категорије,
				4) да у последње четири године није правноснажно осуђиван за кривична дела: тешка дела против безбедности јавног саобраћаја, из групе против живота и тела, против службене дужности, као и да се против њега не води истрага за ова кривична дела, односно није подигнута оптужница за ова кривична дела.
				Испитивач унапређења знања из области безбедности саобраћаја мора испуњавати следеће услове:
				1) да има завршен саобраћајни или правни факултет и најмање три године радног искуства у области безбедности саобраћаја, односно други факултет и најмање пет година радног искуства у области безбедности саобраћаја,
				2) да има најмање пет година возачку дозволу за возила B категорије,
				3) да има сертификат Агенције да је посебно оспособљен за унапређење знања из области безбедности саобраћаја и
				4) да у последње четири године није правноснажно осуђиван за кривична дела: тешка дела против безбедности јавног саобраћаја, из групе против живота и тела, против службене дужности, као и да се против њега не води истрага за ова кривична дела, односно није подигнута оптужница за ова кривична дела.
				Унапређивање знања испитивача за поступак рехабилитације возача организује Агенција, периодично у роковима и по потреби сагласно циљевима, смерницама и задацима из члана 11. и 12. Закона, при чему је потребно обезбедити да испитивачи похађају додатну едукацију из области психологије примерену раду са возачима којима је одузета возачка дозвола и раду са малим групама полазника, по програму који је прилагођен обиму и структури прекршаја због којих је надлежни орган најчешће одузимао возачке дозволе.
				
				Члан 9.
				О полагању испита унапређења знања из области безбедности саобраћаја води се записник на обрасцу из прилога 5. који је саставни део овог правилника.
				Лице је положило испит из члана 7. став 1. овог правилника ако је освојило најмање 3/4 од укупног броја предвиђених поена.
				На захтев лица које није положило испит, комисија је дужна да укаже на грешке које је учинило, непосредно након јавно објављених резултата. 
				
				Члан 10.
				Лицу које положи испит унапређења знања из области безбедности саобраћаја Агенција ће издати уверење о положеном испиту унапређења знања из области безбедности саобраћаја на обрасцу из прилога 6. који је саставни део овог правилника.
				Лице које није положило испит унапређења знања из области безбедности саобраћаја може поново поднети пријаву за полагање испита уз достављен доказ о измиреним трошковима за поновно полагање, у року који није краћи од 15 дана од дана претходног полагања. 
				
				Члан 11.
				Агенција може ангажовати правно лице које је материјално и стручно оспособљено да организује и извршава поједине послове из овог правилника, на основу јавног позива, а у складу са чланом 9. став 4. Закона.
				Правно лице из претходног става мора имати кадровске, просторне, организационе, материјално - техничке и друге услове за квалитетно обављање послова.
				Ближе услове које мора испунити правно лице из става 1. овог члана одређује Агенција у тексту јавног позива.
				Агенција и правно лице из става 1. овог члана потписују уговор о ангажовању.
				
				Члан 12.
				Агенција, односно ангажовано правно лице из претходног члана овог правилника води следеће евиденције о семинарима:
				1) регистар уписаних полазника семинара унапређења знања из области безбедности саобраћаја и издатих потврда (прилог 7), 
				2) дневник полазника семинара унапређења знања из области безбедности саобраћаја са прозивником (прилог 8а и 8б).
				Агенција води Регистар о полагању испита унапређења знања из области безбедности саобраћаја и издатих уверења (прилог 9).
				Регистри из претходних ставова овог члана и досије лица са прилозима чувају се десет година, а записници о полагању испита унапређења знања из области безбедности саобраћаја чувају се пет година.
				Агенција води регистар издатих сертификата о посебном оспособљавању предавача и испитивача који се чува трајно.
				Регистри се образују, воде и чувају у писаној и електронској форми.
				
				Члан 13.
				Овај правилник ступа на снагу осмог дана од дана објављивања у „Службеном гласнику Републике Србије”.
				
				
				Број 221-110-00-15/2011-01
				У Београду, 28. јула 2011. године 
				Председник
				Управног одбора,
				проф. др Милан Јанић, с.р.
				
				
				
				
				
				ПРИЛОГ 2.
				
				Програм обавезног семинара унапређења знања из области безбедности саобраћаја
				
				Уводне напомене:
				Садржај програма обавезних семинара унапређења знања из области безбедности саобраћаја одговараће специфичним проблемима циљних група, формираних за похађање семинара.
				Програм треба да омогући саморефлексију полазника, односно да се обезбеди активна двосмерна комуникација полазника семинара и предавача током обраде свих наставних области, целина и јединица (дијалог, дискусија и сл.).
				Програм спроводе посебно оспособљени предавачи.
				
				1. Групна радионица
				Групна радионица се организује у облику расправе са учесницима и обухвата:
				– Разговор са учесницима о разлозима због којих им је одузета возачка дозвола, појединачним утисцима учесника о принудној промени њиховог начина мобилности, последицама насталим пре и после одузимања дозволе и начинима понашања након поступка рехабилитације;
				– Упознавање учесника са узроцима и последицама незгода као и ризицима при вожњи, дужности и обавезе учесника у случају саобраћајне незгоде;
				– Идентификовање слабости и позитивних понашања које су полазници уочили у својим искуствима из вожње;
				– Идентификовање разлога за пребрзу вожњу и главне последице и брзе и ризичне вожње;
				– Дискусија о учесталости вожње учесника под утицајем алкохола и других опојних средстава, као и разлози за учешће у саобраћају под утицајем психоактивних супстанци и могућим последицама такве вожње;
				– Представљање утицаја физичких и менталних способности и понашање возача у разним психофизичким стањима на вожњу; 
				– Бес и агресија учесника у саобраћају на путу; 
				– Промоција способности предвиђања, посматрања и процене, као и прилагођавање брзине ситуацији у саобраћају;
				– Утврђивање поремећаја који одвраћају пажњу возача у вожњи;
				– Презентација правилног односа возача према другим учесницима у саобраћају;
				– Дискусија о другим темама из области безбедности саобраћаја за које полазници радионице изразе интересовање.
				НАПОМЕНА: Групна радионица се спроводи у групама од 6 до 12 полазника. 
				
				2. Прописи о безбедности саобраћаја на путевима
				2.1. Општа питања (значење појединих израза у прописима о безбедности саобраћаја на путевима).
				2.2. Правила саобраћаја:
				2.2.1. Опште одредбе о понашању учесника у саобраћају на путевима;
				2.2.2. Радње возилом у саобраћају:
				– утврђивање услова за извођење радњи,
				– укључивање у саобраћај,
				– промена начина и правца кретања;
				2.3. Кретање возила на путу:
				– страна кретања,
				– вожња на путу са више саобраћајних трака,
				– кретање уназад;
				2.4. Брзина кретања:
				– прилагођавање брзине кретања,
				– ограничење брзине кретања,
				– смањење брзине која причињава сметњу у протоку саобраћаја;
				2.5. Скретања;
				2.6. Првенство пролаза:
				– на раскрсници,
				– при скретању улево,
				– у односу на возила која се крећу по шинама,
				– на путу који је означен саобраћајним знаком као пут са првенством пролаза,
				– при пресецању бициклистичке стазе;
				2.7. Саобраћај на раскрсници:
				– опрезност,
				– подешавање брзине,
				– престројавање,
				– поступање према светлосним саобраћајним знаковима;
				2.8. Наизменично пропуштање возила;
				2.9. Претицање и обилажење:
				– општа правила претицања и обилажења,
				– услови саобраћаја када возач не сме да отпочне претицање и обилажење;
				– поступање возача пошто изврши претицање и обилажење,
				–услови саобраћаја у којима је забрањено претицање;
				2.10. Употреба звучних и светлосних знакова упозорења;
				2.11. Кретање пешака и однос возача према пешацима:
				– правила о кретању пешака,
				– обавезе возача према пешацима,
				– пресецање колоне пешака;
				2.12. Употреба светала у саобраћају;
				2.13. Одстојање између возила;
				2.14. Саобраћај на ауто-путу и мотопуту:
				– услови саобраћаја (забране за поједине категорије возила, брзина, заустављање и полукружно окретање),
				– укључивање и начин кретања;
				2.15. Вожња ноћу и вожња под неповољним временским условима;
				2.16. Дужности и обавезе учесника у случају саобраћајне незгоде.
				
				3. Значај и начин безбедног понашања возача у саобраћају на путевима 
				Настава о значају и начину безбедног понашања возача у саобраћају на путевима ради избегавања ситуација које доводе до саобраћајних незгода или кршења саобраћајних прописа, обухвата следеће наставне целине и јединице:
				3.1. Опасности које настају због непрописног предузимања радњи у саобраћају:
				– ометање и угрожавање саобраћаја неприлагођеном брзином кретања,
				– контрола брзине кретања и могућност реалне процене у различитим условима саобраћаја,
				– прилагођавање брзине, у вожњи ноћу и у условима смањене видљивости,
				– опасности од неприлагођене брзине,
				– безбедно извођење претицања (процена услова, безбедно одстојање и растојање од других возила, претицање ноћу и у условима смањене видљивости),
				– коришћење права првенства пролаза,
				3.2. Основе функционисања уређаја на моторном возилу од значаја за безбедност саобраћаја на путу, укључујући економичност потрошње горива:
				3.2.1. значај техничке исправности возила са аспекта безбедности саобраћаја на путевима;
				3.2.2. употреба уређаја за управљање (улога, функционисање, електронска помоћ (ESP), прописани услови исправности);
				3.2.3. употреба уређаја за заустављање:
				– улога, основне карактеристике појединих система (механичких, хидрауличних, ваздушних, електронских-ABS и др.) и њихово функционисање (зауставни пут, деловање на разним површинама коловоза при различитом стању коловоза) и прописани услови исправности;
				– избегавање наглог кочења возилом (вожња у колони, прилазак раскрсници и др. ситуације);
				3.2.4. употреба уређаја за давање светлосних знакова, осветљавање пута и уређаја који омогућавају нормалну видљивост:
				– врсте, улога и функционисање;
				– неометање других учесника у саобраћају;
				3.2.5. пнеуматици (значај исправности пнеуматика);
				3.2.6. правилна употреба сигурносног појаса, заштитне кациге, сигурносног седишта за децу и друге заштитне опреме.
				3.3. Утицај недовољног знања и вештина возача у извођењу појединих радњи возилом на безбедну вожњу (укључивање у саобраћај, промена начина и правца кретања, прилагођавање брзине, скретање, првенство пролаза, мимоилажење, претицање и обилажење).
				3.4. Значај психофизичке способности за безбедно управљање моторним возилима (значај психичког и физичког стања пре и у току вожње, фактори који могу изазвати поремећај психофизичке равнотеже и како треба реаговати у датој ситуацији).
				3.5. Здравствена способност за управљање моторним возилом (акутна и хронична обољења, упознавање са Правилником о здравственим условима које морају да испуњавају возачи моторних возила).
				3.6. Утицај конзумирања алкохола на безбедност саобраћаја:
				– конзумирање малих количина алкохола, одложено дејство алкохола на организам, утицај на психофизичке функције у току вожњу;
				– степени алкохолисаности возача.
				3.7. Утицај лекова, дроге и других психоактивних супстанци на безбедност саобраћаја:
				– штетни утицаји дроге на психофизичку способност возача,
				– штетни утицаји појединих лекова на психофизичку способност за вожњу,
				– упознавање са листом лекова који негативно утичу на психофизичку способност возача.
				3.8. Утицај умора на безбедност саобраћаја (врсте и знаци умора, одмор, планирање путовања).
				3.9. Утицај пута и путне околине на психофизичке способности за вожњу;
				3.10. Утицај метеоролошких прилика на вожњу;
				3.11. Други утицаји на безбедност вожње (температура у кабини возила, хладноћа, прегрејавање, бука и вибрације, загађеност ваздуха споља и у возилу, пушење и др.).
				3.12. Улога и значај начела безбедног понашања у саобраћају (начело одговорности, начело хуманости, начело поверења, начело дефанзивне вожње и друга начела).
				3.13. Негативни ефекти агресије, беса и насилничке вожње на путу;
				3.14. Односи хуманости и солидарности према другим учесницима у саобраћају:
				– посебно деци, 
				– лицима са посебним потребама,
				– другим рањивим категоријама учесника у саобраћају,
				– возилима којима управљају лица са посебним потребама.
				
				
				
				
				
				
				
				
				
				
				
				
				
				
				
				
				
				
				
				
				
				
				
				
				
	

