



На основу члана 16. став 5. Закона о заштити
животиња од заразних болести које угрожавају целу земљу (“Службени лист СФРЈ ”, бр.
43/86), Савезни комитет за
пољопривреду прописује





ПРАВИЛНИК

О МЕРАМА ЗА
СУЗБИЈАЊЕ И ИСКОРЕЊИВАЊЕ ЗАРАЗНИХ БОЛЕСТИ ПЧЕЛА

„Службени лист
СФРЈ”, број 6 од 22. 

јануара 1988.

Члан 1.

Ради сузбијања и искорењивања заразних болести пчела
Pestis avium (у даљем тексту:америчка куга пчелињег легла), Acariasis apium (у
даљем тексту: акароза), Nosemosis (у даљем тексту: ноземоза) и Varoosis (у даљем
тексту:варооза), примењују се мере предвиђене овим правилником.

Члан 2.

Пчелиње легло сматра се зараженим америчком кугом
пчелињег легла ако се клиничким прегледом утврде промене карактеристичне за ту
болест, а дијагностичким испитивањем утврди B. Larvae као узрочник ове болести.

Члан 3.

Дијагностичком испитивању, које се врши у за то
одређеној специјалистичкој ветеринарској организацији удруженог рада, подлежу
све пчелиње заједнице за које се посумња на заразу из члана 2. овог правилника.

Контролно дијагностичко испитивање на америчку кугу
пчелињег легла врши се у септембру или октобру, у свим пчелињацима у којима је
та зараза утврђена.

Члан 4.

Ако се у пчелињаку утврди америчка куга пчелињег легла,
наредиће се следеће мере:

1) затварање зараженог пчелињака;

2) уништавање свих заражених кошница са непокретним
саћем, заједно са пчелама и саћем;

3) уништавање свих дотрајалих кошница, без обзира на
тип израде, заједно са пчелама и саћем;

4) уништавање зараженог саћа и пчела из заражених
кошница спаљивањем и закопавањем, с тим да се прибор и кошнице дезинфикују;

5) забрана држања пчилињих заједница без матица и
спречавање ројења пчела у зараженом пчелињаку;

6) дезинфекција пчелињака и пчеларског прибора који се
користи при извршавању мера наређених у зараженом пчелињаку одговарајућим
дезинфекционим средством или, зависно од материјала, опаљивањем.

Члан 5.

У свим пчелињим заједницама, у полупречнику од три
километра око зараженог пчелињака, врши се дијагностичко испитивање на америчку
кугу пчелињег легла.

Члан 6.

Сматра се да је америчка куга пчелињег легла у
зараженом пчелињаку престала ако су спроведене све наређене мере из члана 4.
овог правилника. У том пчелињаку мора се извршити контролно дијагностичко
испитивање два месеца после спровођења наређених мера.

Члан 7.

Сматра се да су пчеле заражене акарозом ако се
клиничким прегледом утврде знаци карактеристични за ту болест, а дијагностичким
испитивањем утврди Acarapis Woodi.

Члан 8.

Дијагностичком испитивању на акарозу, које се врши у за
то одређеној специјалистичкој ветеринарској организацији удруженог рада,
подлеже, једном годишње – до краја марта, сви пчелињаци из којих се стављају у
промет пчелиње заједнице, пчелиње заједнице за узгој матица, све пчелиње
заједнице у оплодним станицама и све пчелиње заједнице сумњиве на акарозу.

Члан 9.

Ако се код пчела утврди акароза, у зараженом пчелињаку
наредиће се следеће мере:

1) забрана премештања свих пчелињих заједница у
полупречнику од три километра око зараженог пчелињака;

2) лечење свих пчелињих заједница унутар зараженог
круга, одговарајућим леком;

3) контролно дијагностичко испитивање у зараженим
пчелињацима, које се спроводи следећег пролећа;

4) затварање зараженог пчелињака до завршетка поступка
лечења.

Члан 10.

Сматра се да је акароза у зараженом пчелињаку престала
ако су спроведене све наређене мере из члана 9. овог правилника.

Члан 11.

Сматра се да су пчеле заражене ноземозом ако се
клиничким прегледом утврде промене карактеристичне за ту болест, а дијагностичким
испитивањем утврди Nosema apis.

Члан 12.

Дијагностичком испитивању на ноземозу, које се врши у
за то одређеној специјалистичкој ветеринарској организацији удруженог рада,
подлеже једном годишње – до краја марта, сви пчелињаци из којих се стављају у
промет пчелиње заједнице, пчелиње заједнице за узгој матица, све пчелиње
заједнице у оплодним станицама и све пчелиње заједнице сумњиве на ноземозу.

Члан 13.

Ако се код пчела утврди ноземоза са клиничким знацима,
у зараженом пчелињаку наредиће се следеће мере:

1) спаљивање изразито слабих пчелињих заједница;

2) лечење пчелињих заједница одговарајућим леком и
пребацивањем пчела из заражених кошница у дезинфиковане кошнице;

3) затварање зараженог пчелињака и забрана промета до
завршетка лечења;

4) дезинфекција одговарајућим дезинфекционим средством
кошница у којима је утврђена ноземоза, саћа из тих кошница, пчеларског прибора
и других предмета који се користе у зараженом пчелињаку;

5) уређивање хигијенских напајалишта за пчеле.

Члан 14.

Ако се дијагностичким испитивањем утврди у пчелињаку
Nosema apis без клиничких знакова карактеристичних за ту болест, предузеће се
лечење свих пчелињих заједница у том пчелињаку одговарајућим леком и наредиће
се и друге мере предвиђене у члану 13. овог правилника.

Члан 15.

Сматра се да је ноземоза у зараженом пчелињаку престала
ако су спроведене све наређене мере из члана 13. овог правилника.

Члан 16.

Сматра се да су пчеле заражене вароозом ако се
клиничким прегледом посумња на ту болест, а дијагностичким испитивањем утврди
Varoa Jacobsony.

Члан 17.

Дијагностичком испитивању на вароозу, које се врши у за
то одређеној специјалистичкој ветеринарској организацији удруженог рада,
подлеже једном годишње – до краја марта, сви пчелињаци из којих се стављају у
промет пчелиње заједнице, пчелиње заједнице за узгој матица, све пчелиње
заједнице у оплодним станицама и све пчелиње заједнице сумњиве на вароозу. Ако
се посумња да је пчелиња заједница заражена том болешћу, дијагностичко
испитивање врши се и у другим месецима.

Члан 18.

Ако се код пчела утврди варооза, у зараженом пчелињаку
и у полупречнику од три километра око њега наредиће се следеће мере:

1) лечење заражених пчелињих заједница најмање два пута
годишње – у пролеће и у јесен;

2) уклањање поклопљених трутовских ларви из кошница и
коришћење других метода уништавања паразита;

3) забрана премештања заражених пчелињих заједница до
завршетка одређеног лечења.

Члан 19.

Сматра се да је варооза у зараженом пчелињаку престала
ако су спроведене све наређене мере из члана 18. овог правилника.

Члан 20.

Даном ступања на снагу овог правилника престаје да важи
Правилник о мерама за сузбијање и искорењивање заразних болести пчела
(„Службени лист СФРЈ”, број 49/82).

Члан 21.

Овај правилник ступа на снагу осмог дана од дана
објављивања у „Службеном листу СФРЈ”.





Бр.
6-6573/3

26. новембра
1987. године

Београд

Председник

Савезног
комитета
за 

пољопривреду,

Сава Вујков, с.р.













