



На основу члана 27. став 4. Закона о заштити
животиња од заразних болести које угрожавају целу земљу (“Службени лист СФРЈ ”, бр.
43/86), у сагласности са Савезним комитетом за саобраћај и везе,Савезни комитет за
пољопривреду прописује







ПРАВИЛНИК

О УСЛОВИМА КОЈЕ
МОРАЈУ ИСПУЊАВАТИ СТАНИЦЕ И ПРИСТАНИШТА ЗА УТОВАР, ПРЕТОВАР И ИСТОВАР ПОШИЉКИ
ЖИВОТИЊА



"Службени лист
СФРЈ", број 6 од 22. 
јануара 1988.

Члан 1.

Железничке станице и поморска, речна и ваздухопловна
пристаништа на којима се врши утовар, истовар и претовар пошиљки животиња
морају испуњавати услове прописане овим правилником.

Члан 2.

Станице и пристаништа из члана 1. овог правилника
морају имати сталне или покретне рампе за утовар и истовар животиња, односно
контејнере ако се утовар, односно истовар врши дизалицама.

Члан 3.

Сталне рампе су непокретне и граде се од чврстог
материјала.

Сталне рампе морају бити подешене тако да се животиње
могу непосредно утоварити у железничка кола, односно камион са једним или више
спратова, односно да се могу истоваривати из тих превозних средстава.

Члан 4.

Покретне рампе (мостови) граде се од чврстог материјала
који може издржати тежину најтежих животиња које се утоварају, односно
истоварају.

Покретне рампе морају бити благог нагиба и довољно
дугачке и широке да омогућавају лак и несметан улазак крупних животиња у
превозно средство, односно излазак животиња из превозног средства.

Покретне рампе морају имати на уздужним странама
довољно високу заштитну ограду која онемогућава испадање животиња за време
преласка премо рампе, а на поду – попречне летве, на погодним местима, које
олакшавају кретање животиња преко рампе.

Чланн 5.

Контејнери се граде од чврстог материјала који може да
издржи тежину животиња које се утоварају, односно истоварају.

Контејнери морају имати на уздужним и попречним
странама довољно високу и чврсту заштитну ограду која спречава испадање
животиња за време утовара, односно истовара.

Ако се утоварују или истоварују ситне животиње,
контејнери морају бити заштићени и са горње стране како би се спречило искакање
животиња из контејнера за време утовара или истовара.

Члан 6.

Сталне и покретне рампе треба да се налазе на месту
погодном за утовар и истовар животиња, и то: у железничким станицама – у
близини места утовара, а у пристаништима – на површини на којој се не укрштају
путеви утовара и истовара животиња са путевима утовара и истовара робе или
путевима кретања путника.

Члан 7.

На станицама и пристаништима из члана 1. овог
правилника морају се налазити стаје или ограђени простор (обор) за привремено
прихватање животиња пре утовара, односно после истовара.

Стаје и обори морају бити ограђени зидом или другом
погодном оградом и морају имати настрешницу која штити животиње од директног
сунчевог светла и од атмосферских падавина. У стајама морају бити уграђени, на
подесном месту, уређаји за везивање животиња.

Стаја, односно обор на железничкој станици мора да буде
толико велики да у њега може стати онолико ситних животиња колико их стане у
један железнички вагон са два пода.

На железничким станицама на којима је изграђена стална
рампа из члана 3. овог правилника, та рампа мора бити повезана са стајом,
односно обором. Под стаје, односно обора мора бити бетониран или пресвучен
бетонском глазуром или направљен од неког другог непропустљивог материјала и
снабдевен сливником који је покривен гвозденом решетком кроз коју не могу
пропасти ноге животиња. Од истог материјала мора бити изграђен и приступ од
обора до железничког вагона (стална рампа).

У станицама и пристаништима у којима није велики обим
утовара, односно истовара животиња, ако се животиње утоварају у железничке
вагоне, односно брод директно из друмског превозног средства, односно ако се
истоварују директно из вагона или брода у друмско превозно средство и ако се не
задржавају на простору железничке станице, односно пристаништа, није потребна
изградња стаја и обора, под условом да превоз животиња од стаје власника до
железничке станице, односно пристаништа не траје дуже од 60 минута.

Члан 8.

У близини стаје или обора, односно рампе мора да се
налази чесма или бунар за напајање животиња и прање стаја, обора и рампе.

Члан 9.

У близини стаје или обора, односно рампе морају се
налазити ђубриште, канте или друге направе за смештај ђубрета и других отпадака
животињског порекла.

Ђубриште мора бити изграђено од непропустљивог
материјала и мроа бити покривено.

У станицама и пристаништима у којима није велики обим
утовара, односно истовара животиња, ђубре и други отпаци животињског порекла
могу се затрпати на за то одређеном месту.

Члан 10.

Рампе (сталне и покретне), контејнери, обори и стаје,
прибор и опрема који служе за утовар, односно истовар животиња морају бити
чисти и исправни.

Стаје и обори морају се чистити и дезинфиковати после
сваког пражњења, а рампе, контејнери и путеви којима су се кретале животиње
–после сваког утовара, односно истовара животиња. Чишћење и дезинфекција врше
се средствима и на начин прописан Правилником о начину дезинфекције превозних
средстава којима се превозе пошиљке животиња, животињских производа,
животињских сировина и животињских отпадака („Службени лист СФРЈ”, број 59/77).

Члан 11.

Даном ступања на снагу овог правилника престаје да важи
Правилник о условима које морају испуњавати станице и пристаништа за утовар,
претовар и истовар пошиљки животиња („Службени лист СФРЈ”, број 5/79).

Члан 12.

Овај правилник ступа на снагу осмог дана од дана
објављивања у „Службеном листу СФРЈ”.





Бр.
6-6573/1

26. новембра
1987. године

Београд

Председник

Савезног
комитета
за 

пољопривреду,


Сава Вујков, с.р.



