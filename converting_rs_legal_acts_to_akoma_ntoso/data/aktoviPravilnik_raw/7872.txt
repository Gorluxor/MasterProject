


	
	Zakon


	
			На основу члана 98. став 3. Закона о путевима (,,Службени гласник РСˮ, бр. 41/18 и 95/18 – др. закон),
			Министар грађевинарства, саобраћаја и инфраструктуре доноси
			ПРАВИЛНИК
			о начину управљања тунелом
			"Службени гласник РС", број 68 од 25. септембра 
			2019.
			Члан 1.
			Овим правилником прописујe се начин управљања тунелом.
			Члан 2.
			Oвај правилник примењује се на предузимање мера и активности за безбедан саобраћај у тунелима дужине веће од 500 метара.
			Члан 3.
			Изрази употребљени у овом правилнику имају следеће значење:
			1) документација о безбедности за тунел у фази пројектовања је документација у којој се описују превентивне и заштитне мере потребне за постизање пуне безбедности корисника тунела, а нарочито у вези са присуством особа са смањеном покретљивошћу и инвалида, својствима путног правца, структуром грађевине, окружењем, врстом саобраћаја и активностима служби за хитне интервенције;
			2) службе за хитне интервенције су све службе које интервенишу у случају незгоде, односно ванредног догађаја у тунелу, у складу са прописима којима се уређују ванредне ситуације.
			Члан 4.
			Управљање тунелом врши се предузимањем мера и активности:
			1) у фази пројектовања тунела;
			2) у фази предаје тунела на коришћење и редовним условима коришћења тунела;
			3) у условима обављања ванредног превоза у тунелу, односно измене режима саобраћаја за догађаје које је могуће предвидети;
			4) приликом настанка ванредних догађаја (саобраћајне незгоде, вожња у супротном смеру, заустављена возила, пожар у тунелу и сл.).
			Члан 5.
			Пре започињања грађевинских радова на тунелу, прикупља се документација о безбедности за тунел у фази пројектовања и доставља се саветнику за безбедност у тунелу. 
			Члан 6.
			Управљање тунелом у фази пројектовања обухвата следеће активности:
			1) прибављање описа планиране грађевинске конструкције и њених прилаза, заједно са документацијом за сагледавање пројекта и предвиђеним решењима за коришћење тунела;
			2) прибављање описа простора са потребним пратећим садржајем за стационирање професионалне ватрогасне јединице у саставу објекта тунела или у његовој непосредној близини, за тунеле дужине веће од 3.000 m;
			3) обезбеђивање студије прогнозе саобраћаја којом се прецизирају очекивани услови за транспорт опасног терета, заједно са резултатима анализе ризика за транспорт опасног терета кроз тунеле;
			4) обезбеђивање извештаја о истраживању опасности у тунелу, са описом могућих незгода које угрожавају безбедност учесника у саобраћају у тунелима, а до којих би могло доћи током коришћења тунела, са описом врсте и значаја могућих последица и навођењем мера којима се смањује вероватноћа да до незгода дође, односно којима се ублажавају њихове последице;
			5) обезбеђивање мишљења о безбедности које даје лице стручно за област безбедносних захтева за тунеле дужине веће од 500 метара.
			Члан 7. 
			Управљање тунелом у фази предаје тунела на коришћење и редовних услова коришћења тунела обухвата, поред обезбеђивања документације из члана 6. овог правилника, следеће активности:
			1) израду упутства за обезбеђивање коришћења и одржавања тунела;
			2) израду плана одзива у хитним ситуацијама сачињеног у сарадњи са службама за хитне интервенције, који обухвата и присуство особа са смањеном покретљивошћу и особа са инвалидитетом;
			3) израду извештаја о инцидентима и незгодама и њихову анализу;
			4) израду списка безбедносних вежби и анализе сазнања на основу тих вежби.
			Пре отварања тунела за саобраћај, документација из става 1. тач. 1) и 2) овог члана доставља се саветнику за безбедност у тунелу, који даје мишљење о отварању тунела за саобраћај.
			Документација из става 1. тач. 1) и 2) овог члана доставља се саветнику за безбедност у тунелу и приликом отварања тунела за саобраћај након сваке промене у конструкцији или начину функционисања тунела која утиче на измену појединих саставних делова документације о безбедности.
			Члан 8.
			Управљање тунелом у условима обављања ванредног превоза, односно измене режима саобраћаја за догађаје које је могуће предвидети врши се: 
			1) утврђивањем и применом посебних оперативних мера ради смањења ризика приликом реализације ванредног превоза;
			2) применом посебног режима саобраћаја током трајања ванредног превоза у складу са издатом дозволом за ванредни превоз.
			Члан 9.
			Пре извођења радова на промени у конструкцији или начину функционисања тунела, саветнику за безбедност у тунелу доставља се документација у којој се детаљно излаже предлог промене.
			Саветник за безбедност у тунелу сагледава последице промене и сачињава мишљење.
			По један примерак мишљења из става 2. овог члана доставља се управнику тунела, министарству надлежном за послове саобраћаја и службама за хитне интервенције.
			Члан 10.
			Управљање тунелом приликом настанка ванредних догађаја обухвата мере и активности садржане у плану хитних интервенција, у складу са прописом којим се уређују минимални безбедносни захтеви које тунел на јавном путу мора да испуњава са гледишта безбедности саобраћаја. 
			Члан 11.
			Управник тунела и службе за хитне интервенције, у сарадњи са саветником за безбедност у тунелу, организују заједничке периодичне вежбе запослених лица у тунелу и припадника служби за хитне интервенције.
			Периодичне вежбе се организују тако да:
			1)  дговарају реалним условима;
			2) омогуће јасно вредновање резултата;
			3) спрече оштећење тунела;
			4) се могу делимично спровести теоријски или компјутерском симулацијом. 
			Најмање на сваке четири године у тунелу се одржавају свеобухватне вежбе у реалним условима. 
			Сваке године у тунелу се одржавају делимичне, односно симулационе вежбе, осим у години у којој се одржавају вежбе из става 3. овог члана.
			Обустава саобраћаја у тунелу за потребе одржавања периодичних вежби врши се у складу са прописима којима се уређују путеви и безбедност саобраћаја на путевима. 
			У областима са више тунела који се налазе близу један другом, свеобухватна вежба реализује се у најмање једном од тих тунела. 
			Саветник за безбедност у тунелу и службе за хитне интервенције заједнички оцењују вежбе из ст. 2–4. овог члана, састављају извештај и подносе одговарајуће предлоге управнику тунела. 
			Члан 12.
			Коришћење тунела се организује на начин који обезбеђује непрекидно и безбедно одвијање саобраћаја кроз тунел, на основу плана активности. 
			План активности обухвата праћење карактеристика, одржавање и проверу геомеханичких параметара, карактеристика утицајне зоне тунела, грађевинске конструкције, електромашинске и остале опреме тунела. 
			Основ за израду плана активности су аутоматски генерисани подаци из централног система за надзор и управљање тунелом, техничка документација тунела и остали доступни подаци.
			Члан 13.
			Управљање тунелом обухвата мере обавештавања корисника тунела о условима одвијања саобраћаја и опасностима у тунелу, коришћењем техничких информационих система који се изводе у складу са прописом којим се уређују минимални безбедносни захтеви које тунел на јавном путу мора да испуњава са гледишта безбедности саобраћаја. 
			Технички системи повезују се у систем надзора и управљања у управљачком центру, осим сервиса који пружају добављачи интернет услуга.
			За обавештавање корисника тунела користе се стандардизовани комуникациони протоколи.
			Члан 14.
			Овај правилник ступа на снагу осмог дана од дана објављивања у ,,Службеном гласнику Републике Србијеˮ.
			Број 110-00-168/2019-03
			У Београду, 16. септембра 2019. године
			Министар,
			проф. др Зорана З. Михајловић, с.р.
	

