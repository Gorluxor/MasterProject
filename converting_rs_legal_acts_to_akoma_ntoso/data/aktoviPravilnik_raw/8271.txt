





На основу члана
25. став 6. Закона о
сточарству („Службени
гласник РС”, број
41/09),

Министар пољопривреде,
шумарства и водопривреде,
доноси

ПРАВИЛНИК

о условима
за увођење у приплод
које морају да
испуњавају приплодне
домаће животиње
и квалитетне приплодне
домаће животиње

„Службени
гласник РС“, број
94 од 12. новембра
2009.

I. УВОДНА
ОДРЕДБА

Члан
1.

Овим правилником
прописују се услови
за увођење у приплод
које морају да
испуњавају приплодне
домаће животиње
и квалитетне приплодне
домаће животиње.

II. УСЛОВИ
ЗА УВОЂЕЊЕ У ПРИПЛОД
КОЈЕ МОРАЈУ ДА
ИСПУЊАВАЈУ ПРИПЛОДНЕ
ДОМАЋЕ ЖИВОТИЊЕ

Члан
2.

Женске приплодне
домаће животиње
могу се увести
у приплод ако
у погледу здравственог
стања испуњавају
услове у складу
са законом којим
се уређује здравствена
заштита животиња.


Члан
3.

Мушке приплодне
домаће животиње
могу се увести
у приплод ако:

1) испуњавају
услове из члана
2. овог правилника;

2) у Републици
Србији не постоји
довољан број квалитетних
мушких приплодних
домаћих животиња
одређене врсте
и расе за спровођење
одгајивачког
програма;

3) испуњавају
услове за пуно
или непотпуно
порекло;

4) су уписана
у матичну евиденцију;


5) су лиценциране.

Одабране мушке
приплодне домаће
животиње из става
1. овог члана морају
припадати типу
расе за коју ће
се користити за
приплод. 

Члан
4.

Лиценцирање
мушких приплодних
домаћих животиња,
у смислу овог
правилника, јесте
поступак одабира
мушких приплодних
домаћих животиња
из популације
када у Републици
Србији нема довољан
број мушких квалитетних
приплодних грла
неке расе. 

Лиценцирање
мушких приплодних
домаћих животиња
обавља се на захтев
основне одгајивачке
организације
ради спровођења
одгајивачког
програма. 

Лиценциране
мушке приплодне
домаће животиње
могу се користити
само за природно
парење. 

Члан
5.

Ради лиценцирања
мушких приплодних
домаћих животиња
главна одгајивачка
организација
образује Комисију
за лиценцирање
састављену од
најмање једног
дипломираног
инжењера пољопривреде
за сточарство
и једног дипломираног
ветеринара. 

Основна одгајивачка
организација
за комисију из
става 1. овог члана
припрема податке
о мушким приплодним
домаћим животињама
која се лиценцирају,
односно оцењују,
и то о:

1) старости;

2) пореклу;

3) оцени екстеријера;

4) оцени расне
припадности;

5) здравственом
стању. 

Члан
6.

О времену лиценцирања
и оцени мушких
приплодних домаћих
животиња комисија
из члана 5. овог
правилника обавештава
одгајиваче, најкасније
14 дана пре почетка
лиценцирања. 

Место лиценцирања
је пољопривредно
газдинство где
се мушка приплодна
домаћа животиња
налази. 

Члан
7.

О извршеном
лиценцирању комисија
из члана 5. овог
правилника сачињава
извештај са следећим
подацима:

1) назив основне
одгајивачке организације
под чијом је контролом
лиценцирано грло;

2) име и презиме,
односно назив
и адреса, односно
седиште одгајивача;

3) врста и раса
грла;

4) старост грла;

5) расположиви
производни подаци
о грлу;

6) здравствено
стање грла;

7) оцена екстеријера
грла (прилог записнику);

8) оцена услова
за држање и искоришћавање
грла;

9) препорука
за коришћење грла.


Члан
8.

На основу извештаја
из члана 7. овог
правилника главна
одгајивачка организација
доноси решење
о: 

1) коришћењу
мушке приплодне
домаће животиње
за природни припуст,
или

2) излучењу мушке
приплодне домаће
животиње. 

У решењу из става
1. тачка 1) овог члана
наводи се и трајање
права коришћења
грла за приплод.

По пријему решења
из става 1. тачка
2) овог члана одгајивач
је дужан да излучи
мушку приплодну
домаћу животињу
из стада или да
обави његову кастрацију
у року од седам
дана.

III. УСЛОВИ
ЗА УВОЂЕЊЕ У ПРИПЛОД
КОЈЕ МОРАЈУ ДА
ИСПУЊАВАЈУ КВАЛИТЕТНЕ
ПРИПЛОДНЕ ДОМАЋЕ
ЖИВОТИЊЕ

Члан
9.

Квалитетна
приплодна женска
грла (плоткиње),
оцењују се и бирају
за увођење у приплод
једном годишње,
на селекцијским
смотрама.

Оцену и избор
женског приплодног
грла обавља Комисија
за селекцијске
смотре која је
састављена од
једног представника
регионалне и једног
представника
основне одгајивачке
организације.


Члан
10.

Квалитетна
приплодна мушка
грла (приплодњаци)
за природно парење
могу се ставити
у приплод ако:

1) имају педигре;

2) су уписана
у главну матичну
евиденцију;

3) испуњавају
услове из члана
2. овог правилника;

4) су оцењена
на селекцијској
смотри. 

Члан
11.

Раније лиценцирана
квалитетна приплодна
мушка грла за
природно парење,
као и квалитетна
приплодна мушка
грла за вештачко
осемењавање, која
се налазе на пољопривредном
газдинству, оцењују
се и бирају за
приплод једном
годишње на селекцијским
смотрама.

Оцену и избор
врши комисија
из члана 9. став
2. овог правилника
и о томе доставља
извештај главној
одгајивачкој
организацији.

На основу извештаја
из става 2. овог
члана, главна
одгајивачка организација,
у складу са одгајивачким
програмом, доноси
решење о:

1) коришћењу
квалитетног приплодног
мушког грла за
природно парење,
односно за вештачко
осемењавање на
пољопривредном
газдинству;

2) о излучењу
квалитетног приплодног
мушког грла;

3) трајању права
коришћења грла
за приплод.

По пријему решења
из става 3. тачка
2) овог члана одгајивач
је дужан да излучи
квалитетно приплодно
мушко грло из
стада или да обави
његову кастрацију
у року од седам
дана. 

Члан
12.

Квалитетна
приплодна мушка
грла за вештачко
осемењавање уводе
се у приплод након
завршеног перформанс
теста и оцене
Комисије за избор
грла за употребу
у центру за репродукцију
животиња и вештачко
осемењавање, коју
чине представник
главне одгајивачке
организације
и центра за репродукцију
животиња и вештачко
осемењавање.

Квалитетна
приплодна мушка
грла у центру
за репродукцију
животиња и вештачко
осемењавање, оцењују
се и бирају за
приплод једном
годишње. 

Оцену и избор,
по врстама стоке,
врши Комисија
за годишњи преглед
центара за репродукцију
и вештачко осемењавање
коју, у складу
са законом, образује
министар надлежан
за послове пољопривреде.

IV. ЗАВРШНА
ОДРЕДБА

Члан
13.

Овај правилник
ступа на снагу
осмог дана од
дана објављивања
у „Службеном гласнику
Републике Србије”.

Број
110-00-00190/2009-09

У Београду,
6. новембра 2009. године

Министар,

др Саша
Драгин, с.р.





