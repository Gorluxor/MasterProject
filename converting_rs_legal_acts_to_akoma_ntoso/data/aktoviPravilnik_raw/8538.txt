





На
основу члана 51. став 3. Закона о дувану („Службени гласник РС”, број 101/05), 

Министар
здравља доноси

ПРАВИЛНИК

о изгледу, садржини и
начину истицања ознаке о забрани продаје цигарета и других дуванских производа малолетним
лицима 

“Службени гласник РС”,
број 15 од 27.02.2006.





Члан 1.

Овим
правилником ближе се прописује изглед, садржина и начин истицања посебне ознаке
„Забрањена продаја цигарета и других дуванских производа малолетним лицима” (у даљем
тексту: ознака) на објекту у којем се обавља трговина на мало дуванским производима,
односно на хјумидору. 

Члан 2.

Ознака
има облик правоугаоника, величине најмање 210 x 300 мм, са текстом у свом горњем
и доњем делу и знаком забране продаје у централном делу. 

Члан 3.

Текст
у горњем делу ознаке изнад знака забране продаје садржи речи: „Забрањена продаја
цигарета и других дуванских производа малолетним лицима”.

Текст
у доњем делу ознаке испод знака забране продаје садржи речи: „Пушење је штетно за
здравље”, испод тих речи исписана је реч: „Влада”, а испод речи: „Влада” исписане
су речи: „Министарство здравља”.

Члан 4.

Знак
забране продаје, у централном делу ознаке, утврђен у члану 2. овог правилника, има
облик круга са косом линијом која је положена под углом од 45 степени у односу на
хоризонталну раван и која пролази кроз центар круга и симболом отворене паклице
цигарета која се преноси из руке у дечију руку.

Члан 5.

Основна
боја ознаке, изнад знака забране продаје јесте жута.

Основна
боја у знаку забране продаје јесте бела.

Речи
текстуалног дела у ознаци јесу црне боје.

Ивица
круга на знаку забране и коса линија у знаку забране јесу црвене боје.

Бела
површина симбола у знаку оивичена је црном траком.

Члан 6.

Графички
приказ ознаке одштампан је уз овај правилник и чини саставни део овог правилника.

Члан 7.

Привредна
друштва, предузећа и предузетници, који се баве трговином на мало дуванским производима
истичу ознаку на видно место објеката у којима обављају ту делатност (на зиду, поред
касе, на каси, на продајном пулту и сл.), односно на сваком хјумидору.

Члан 8.

Даном
ступања на снагу овог правилника престаје да важи Правилник о начину истицања упозорења
о забрани продаје цигарета и других дуванских производа малолетним лицима и о штетности
пушења („Службени гласник РС”, број 60/03).

Члан 9.

Овај правилник ступа
на снагу осмог дана од дана објављивања у „Службеном гласнику Републике Србије”.



Број
110-00-140/2005-04

У
Београду, 9. фебруара 2006. године

Министар,

проф.
др Томица Милосављевић, с.р.





