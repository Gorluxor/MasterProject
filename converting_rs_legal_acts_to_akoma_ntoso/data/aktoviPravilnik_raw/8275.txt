



На
основу члана 84. алинеја 11. Закона о мерама за
унапређење сточарства („Службени гласник СРС“, број 38/84),

Републички
комитет за пољопривреду, шумарство и водопривреду, доноси





ПРАВИЛНИК



о условима које морају да испуњавају објекти и опрема у организацијама удруженог 
рада које се баве производњом и стављањем у промет семена за осемењавање стоке

„Службени
гласник СРС”, број 51 од 30. децембра 1985.





Члан
1.

Овим правилником
утврђују се услови које морају да испуњавају објекти и опрема у организацијама удруженог
рада које се баве производњом и стављањем у промет семена за осемењавање стоке.



Члан
2.

Организација
удруженог рада која се бави производњом и стављањем у промет семена за
осемењавање стоке мора да има посебне објекте и опрему и то:

1. објекат за
смештај, исхрану и негу квалитетних мушких приплодних грла који морају да
испуњавају зоотехничке и зоохигијенске услове;

2. објекте и опрему
за добијање, обраду и ускладиштење и транспорт семена за осемењавање стоке;

3. просторију за
смештај оболелих грла и

4. уређено ђубриште.



Члан
3.

Објекат за смештај,
исхрану и негу квалитетних мушких приплодних грла посебно се користи за сваку
врсту квалитетних мушких приплодних грла (у даљем тексту: приплодњака).

Објекат из става 1.
овог члана састоји се из стајског дела и испуста ради слободног кретања
приплодњака.



Члан
4.

За сваку врсту
приплодњака мора бити изграђен посебан објекат, односно уређено надкривено
место за добијање семена и то издвојено од објеката за држање грла и
лабораторија за обраду семена.



Члан
5.

Објекат, односно
уређено место где се узима семе приплодњака, поред испуњавања услова из члана
4. овог правилника, мора да испуњава и зоохигијенске услове рада добијања
исправног – здравог семена и да не дође до повреда и инфекције приплодњака за
време узимања семена.



Члан
6.

Објекат за
лабораторијску обраду семена мора да буде издвојен од објеката за држање грла и
добијање семена приплодњака.

Лабораторије морају
да буду снабдевене опремом за добијање, обраду, контролу квалитета и паковање
семена.



Члан
7.

Објекти за добијање,
обраду и ускладиштење семена морају да имају посебне просторије за:

1. обраду и
испитивање семена;

2. замрзавање
семена;

3. чување залиха
семена;

4. чишћење и прање
опреме, прибора и инструмената;

5. припрему и
стерилизацију опреме, прибора и инструмената за добијање семена.

Просторије из става
1. тач. 1, 4. и 5. овог члана морају да буду снабдевене топлом и хладном водом.



Члан
8.

За ускладиштење и
чување семена мора се располагати посебним просторијама које морају да буду у
издвојеном објекту или у саставу објекта где се врши обрада семена, с тим што
морају бити изоловане од лабораторијских просторија.

Опрема за
ускладиштење и чување семена мора бити посебна за сваку врсту приплодњака.

Опрема из става 2.
овог члана мора да испуњава услове за неограничену трајност и исправност
семена.



Члан
9.

За добијање, обраду,
ускладиштење и транспорт семена лабораторије морају бити снабдевене, нарочито
са следећом опремом, и то: – потребним бројем комплета вагина за узимање
семена;

– за обраду семена:
фасен – контраст микроскопом, воденим купатилом, термостатом, потребним
реагенсима и прибором за испитивање квалитета семена;

– за замрзавање
семена: хладњаком и потребним бројем контејнера;

– за чување дубоко
замрзнутог семена: потребним бројем контејнера, тако да се за семе сваког
приплодњака обезбеди посебан канистер;

– стерилизаторима за
суву и влажну стерилизацију;

– за припрему
инструмената: термостатима за стерилно чување прибора и узимање семена;

– апаратима и
прибором за обележавање доза семена;

– за транспорт
течног азота одговарајућим цистернама, а за транспорт семена посебним
контејнерима;

– прибором за
дезинфекцију и дезинсекцију стаја, просторија, дворишта и др;

– за сваку врсту
приплодњака обезбеђен посебан контејнер за чување дубоко замрзнутог семена.



Члан
10.

Опрема за паковање и
дистрибуцију семена мора да обезбеди и могућу идентификацију сваке дозе семена.



Члан
11.

Опрема за транспорт
семена мора да обезбеди допремање семена на неограничене раздаљине и да осигура
да не дође до губљења квалитета и његове исправности.

За транспорт семена
мора се располагати са посебним контејнерима, а за транспорт течног азота
одговарајућим цистернама.



Члан
12.

Опрема за добијање,
обраду, ускладиштење – чување и транспорт семена мора да испуњава услове да се
може вршити свакодневна контрола квалитета, хигијенске исправности и
здравственог стања семена.



Члан
13.

Овај правилник ступа
на снагу осмог дана од дана објављивања у „Службеном гласнику Социјалистичке
Републике Србије”.





Број 323-219/84-04

У Београду, 29. октобра
1985. година

Председник комитета за

пољопривреду,

шумарства

и водопривреду

мр Никола Станић, с.р.





