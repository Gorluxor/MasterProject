


	
	Zakon


	
			На основу члана 41. став 3. и члана 43. став 6. Закона о бесплатној правној помоћи („Службени гласник РС”, број 87/18),
			Mинистар правде доноси
			ПРАВИЛНИК
			о поступку плаћања накнаде за бесплатну правну помоћ и начину и поступку враћања примљених новчаних средстава
			"Службени гласник РС", број 80 од 8. новембра 
			2019.
			Члан 1.
			Овим правилником прописује се поступак плаћања накнаде за бесплатну правну помоћ коју пружају адвокати, за састављање јавнобележничке исправе и за посредовање у решавању спора и начин и поступак враћања примљених новчаних средстава.
			Члан 2.
			Пружалац бесплатне правне помоћи који је адвокат подноси органу управе јединице локалне самоуправе (у даљем тексту: орган управе), после окончања сваке фазе поступка, прописане законом којим се уређује поступак у коме се пружа бесплатна правна помоћ, на оверу: 
			1) захтев за плаћање накнаде за пружену бесплатну правну помоћ;
			2) доказе о пруженој бесплатној правној помоћи у конкретној правној ствари;
			3) коначни обрачун накнаде;
			4) податке о текућем рачуну на који се уплаћује накнада за пружену бесплатну правну помоћ.
			Докази о пруженој бесплатној правној помоћи у конкретној правној ствари који се прилажу су:
			1) за састављање поднесака: тужба, предлог, молбa, притужбa, приговор, жалбa, као и друга правна средства и поднесци;
			2) за заступање и одбрану: пресуде, одлуке државних органа или органа јавне власти, трошковници и записници о предузетим правним радњама у поступку пред судом, другим државним органом, органом јавне власти или у поступку мирног решавања спора. 
			Члан 3.
			Пружалац бесплатне правне подршке који је јавни бележник подноси органу управе, после састављања јавнобележничке исправе, на оверу: 
			1) захтев за плаћање накнаде за састављање јавнобележничке исправе;
			2) доказе о састављању јавнобележничке исправе у конкретној правној ствари; 
			3) коначни обрачун накнаде;
			4) податке о текућем рачуну на који се уплаћује накнада за састављање јавнобележничке исправе.
			Члан 4.
			Пружалац бесплатне правне подршке који је посредник подноси органу управе, после окончања посредовања у решавању спора у конкретној правној ствари, на оверу: 
			1) захтев за плаћање накнаде за посредовање у решавању спорова;
			2) доказе о посредовању у решавању спора у конкретној правној ствари (зaписник са састанка, споразум о решавању спора посредовањем, oдлука посредника да се поступак обуставља и др.); 
			3) коначни обрачун накнаде;
			4) податке о текућем рачуну на који се уплаћује накнада за посредовање у решавању спорова.
			Члан 5.
			Уз захтев за плаћање накнаде за пружену бесплатну правну помоћ, односно пружену бесплатну правну подршку пружалац подноси изјаву којом под пуном материјалном и кривичном одговорношћу потврђује да је пружио бесплатну правну помоћ, односно бесплатну подршку у конкретној правној ствари.
			Члан 6.
			Орган управе исплаћује накнаду на текући рачун који је означен у захтеву за плаћање накнаде за пружену бесплатну правну помоћ, односно бесплатну правну подршку, у року од 60 дана од дана достављања захтева. 
			Члан 7.
			Ако орган управе донесе решење о укидању решења о одобравању захтева за бесплатну правну помоћ, писмени отправак решења доставља се законском заступнику Републике Србије којим га обавештава о престанку основа за пружање бесплатне помоћи, односно бесплатне правне подршке.
			После достављеног писменог отправка решења о укидању решења о одобравању захтева за бесплатну правну помоћ, Република Србија преко законског заступника може да достави кориснику захтев за враћање средстава која су исплаћена за пружену бесплатну правну помоћ, односно бесплатну правну подршку. 
			У захтеву из става 2. овог члана наводе се:
			1) корисник или пружалац бесплатне правне помоћи, односно бесплатне правне подршке; 
			2) основ за враћање средстава која су исплаћена за пружену бесплатну правну помоћ, односно бесплатну правну подршку;
			3) број, датум и доносилац решења о укидању решења о одобравању захтева за бесплатну правну помоћ;
			4) износ новчаних средстава који је потребно уплатити;
			5) рачун на који је потребно извршити уплату исплаћених средстава за пружену бесплатну правну помоћ, односно бесплатну правну подршку;
			6) обавештење да ће бити покренут поступак извршења, ако потраживање не буде плаћено у року који је прописан законом.
			Члан 8.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-306/2019-05
			У Београду, 4. новембра 2019. године
			Министар,
			Нела Кубуровић, с.р.
	

