


	
	Zakon

	


				Редакцијски пречишћен текст
				
				
				На основу члана 86. став 3. Закона о матичним књигама („Службени гласник РС”, број 20/09), 
				Министар за људска и мањинска права, државну управу и локалну самоуправу и министар здравља споразумно доносе 
	ПРАВИЛНИК
				о поступку издавања потврде о смрти и обрасцу потврде о смрти 
				
				"Службени гласник РС", бр. 25 од 12. априла 2011, 103 од 26. 
				децембра 2018.
				
				НАПОМЕНА ИЗДАВАЧА: Правилник о допунама Правилника о 
				поступку издавања потврде о смрти и обрасцу потврде о смрти 
				(„Службени гласник РС“, број 103/2018) ступа на снагу 1. јануара 
				2020. године (види члан 4. Правилника - 103/2018-56) (текст 
				Правилника пре допуна из броја 103/2018 можете погледати са 
				десне стране у делу "Верзије пречишћеног текста").
	Члан 1.
				Овим правилником прописује се поступак издавања потврде о смрти и образац потврде о смрти. 
	Члан 2.
				Потврда о смрти је јавна исправа на основу које се врши упис чињенице смрти у матичну књигу умрлих.
	Члан 3.
				Потврду о смрти издаје надлежна здравствена установа, односно надлежни доктор медицине за стручно утврђивање времена и узрока смрти умрлих ван здравствене установе по службеној дужности или на захтев лица која су по закону дужна да пријаве чињеницу смрти. 
				Надлежна здравствена установа, односно надлежни доктор медицине за стручно утврђивање времена и узрока смрти умрлих ван здравствене установе потврду о смрти достављају матичару матичног подручја општине, односно града, односно града Београда у чијем саставу је насељено место где је смрт наступила. 
				Потврда о смрти издаје се на обрасцу беле боје, формата А4, који је одштампан уз овај правилник и чини његов саставни део. 
				Потврда о смрти издаје се и у форми 
				електронског документа.
				Потврда о смрти из става 4. овог члана 
				мора бити потписана од стране надлежног доктора медицине, 
				квалификованим електронским потписом.
				*Службени гласник РС, број 103/2018
	Члан 4.
				У потврди о смрти подаци о умрлом уписују се из личне карте и извода из матичне књиге рођених, а за странце из путне исправе. 
	Члан 5.
				Потврда о смрти саставља се у три истоветна примерка. 
				Један примерак састављене потврде о смрти чува здравствена установа, односно надлежни доктор медицине за стручно утврђивање времена и узрока смрти умрлих ван здравствене установе, а два примерка се достављају матичару. 
				Матичар један примерак потврде о смрти по извршеном основном упису чињенице смрти у матичну књигу умрлих чува у списима предмета на основу којих је извршен тај упис, а други примерак потврде о смрти прилаже уз Статистички листић о случају смрти (Образац ДЕМ-2) и доставља органу надлежном за послове статистике, најкасније до 3. у месецу за претходни месец. 
				Потврда из члана 3. став 4. овог 
				правилника чува се у архиви информационог система здравства и 
				архиви Регистра матичних књига.
				*Службени гласник РС, број 103/2018
				Члан 5а
				Систем електронског достављања потврде 
				о смрти примењиваће све здравствене установе од 1. јануара 2020. 
				године.
				*Службени гласник РС, број 103/2018
	Члан 6.
				Даном ступања на снагу овог правилника престаје да важи Правилник о поступку издавања и обрасцу потврде о смрти („Службени гласник РС”, број 8/05).
	Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-32/2011-04
				У Београду, 31. марта 2011. године
				Министар, 
				Милан Марковић, с.р.
				Министар,
				Зоран Станковић, с.р.
				ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ 
				ПРАВИЛНИКА
				Правилник о допунама Правилника о поступку 
				издавања потврде о смрти и обрасцу потврде о смрти : „Службени 
				гласник РС“, број 103/2018-56
				Члан 4.
				Овај правилник ступа на снагу 
				1. јануара 2020. године.
				Прилози
	
				
				
	
