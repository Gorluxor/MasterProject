


	
	Zakon



	
			
			На основу члана 104. став 7. Закона о странцима („Службени гласник РС”, бр. 24/18 и 31/19),
			Министар спољних послова доноси
			ПРАВИЛНИК
			о изгледу обрасца захтева за издавање посебне личне карте, изгледу обрасца посебне личне карте и поступку издавања посебне личне карте
			"Службени гласник РС", брoj 54 од 26. јула 2019. 
			Члан 1.
			Овим правилником прописују се изглед обрасца захтева за издавање посебне личне карте, изглед обрасца посебне личне карте и поступак издавања посебне личне карте.
			Члан 2.
			Образац посебне личне карте је израђен од поликарбонатног материјала, у виду картице, димензија 85,6 x 54 mm, која се штампа двострано.
			Заштитни елементи на обрасцу посебне личне карте су: микротекст, гијош розета, гијош подлога у ирису, текст „SRB” који је одшампан визуелно невидљивом бојом која флуоресцира под UV светлом и дифракцони оптички променљиви елемент који садржи мали грб Републике Србије.
			Члан 3.
			На лицу обрасца посебне личне карте налази се мали грб Републике Србије и натпис „Република Србија”, ознака врсте посебне личне карте, простор за слике биометријских података странца (фотографија и потпис), рубрика за назив мисије, као и рубрике за податке о странцу, у складу са Законом о странцима (у даљем тексту: Закон).
			На полеђини обрасца посебне личне карте исписани су назив органа издавања и контакт подаци, клаузула о судском имунитету у складу са међународним уговорима који обавезују Републику Србију и серијски број посебне личне карте, као и рубрике за адресу мисије, датум издавања, рок важења и регистарски број посебне личне карте. 
			Образац посебне личне карте штампа се на српском језику, ћириличким писмом, и на енглеском језику. Подаци се уносе ћириличким писмом, осим података о презимену и имену странца и месту рођења, који се уписују онако како су уписани у путну исправу странца у транскрипцији на енглеском језику, док се податак о држави рођења уписује трословном међународном ознаком земље.
			Члан 4.
			Посебна лична карта се, у складу са Законом, издаје као дипломатска, службена, конзуларна и сервисна лична карта. 
			Дипломатска лична карта израђена је у љубичасто-плавој боји и садржи ознаку „дипломатска лична карта” и клаузулу о судском имунитету која гласи: „Носилац ове личне карте је уредно пријављен у Дипломатском протоколу Министарства спољних послова, не може бити хапшен ни привођен и ужива имунитет од кривичног, грађанског и управног судства у Републици Србији. Моле се сви органи власти да се односе са поштовањем према личности, слободи и достојанству носиоца и да у случају потребе пруже пуну заштиту, помоћ и несметани пролаз.”.
			Службена лична карта израђена је у наранџасто-црвеној боји и садржи ознаку „службена лична карта” и клаузулу о судском имунитету која гласи:  „Носилац ове личне карте је уредно пријављен у Дипломатском протоколу Министарства спољних послова, не може бити хапшен ни привођен и ужива имунитет од кривичног судства, док се имунитет од грађанског и управног судства односи само на дела извршена током обављања службене дужности у Републици Србији. Моле се сви органи власти да се односе са поштовањем према личности, слободи и достојанству носиоца и да у случају потребе пруже пуну заштиту, помоћ и несметани пролаз.”.
			Конзуларна лична карта израђена је у тамној плаво-зеленој боји и садржи ознаку „конзуларна лична карта” и клаузулу о судском имунитету која гласи: „Носилац ове личне карте је уредно пријављен у Дипломатском протоколу Министарства спољних послова и ужива судски имунитет за дела извршена приликом обављања конзуларне дужности. Не може бити хапшен ни привођен, осим у случају судске одлуке за почињено тешко кривично дело у Републици Србији. Моле се сви органи власти да се односе са поштовањем према личности и достојанству носиоца.”.
			Сервисна лична карта израђена је у наранџасто-жутој боји и садржи ознаку „сервисна лична карта” и клаузулу о судском имунитету која гласи: „Носилац ове личне карте је уредно пријављен у Дипломатском протоколу Министарства спољних послова и не ужива судски имунитет током боравка у Републици Србији. Може да ужива одређени ниво привилегија, у складу са потврђеним међународним споразумима.”.
			Обрасци посебне личне карте одштампани су уз овај правилник као Прилог 1 и чине његов саставни део.
			Члан 5.
			Страна мисија, у року од седам дана од доласка носиоца функције у Републику Србију, подноси Министарству спољних послова захтев за издавање посебне личне карте за носиоца функције, чланове породичног домаћинства и чланове приватне послуге, уз који прилаже:
			1) важећу путну исправу, 
			2) две фотографије у боји, величине 35 x 45 mm,
			3) попуњен захтев за издавање посебне личне карте,
			4) уговор о ангажовању, за члана приватне послуге.
			Фотографија не сме бити ретуширана и најмање 70% њене површине мора да заузима лице. 
			Члан 6.
			Захтев за издавање посебне личне карте потписује шеф стране мисије, као и странац на кога се захтев односи, а за малолетно дете, односно пословно неспособно лице, захтев потписује родитељ носилац функције.
			Обрасци захтева за издавање посебне личне карте за носиоца функције, члана породичног домаћинства и члана приватне послуге одштампани су уз овај правилник, као Прилози 2 до 4, и чине његов саставни део.
			Члан 7.
			Приликом пријема захтева, овлашћени службеник утврђује да ли је поднета уредна документација и да ли је захтев тачно и читко попуњен и потписан од стране лица на које се односи. 
			Ако провером установи да је поднет захтев непотпун, односно да уз захтев нису приложена потребна документа, због чега се по таквом захтеву не може поступати, обавестиће страну мисију о недостацима и затражиће да се у року од седам дана недостаци отклоне.
			Када овлашћени службеник утврди да је захтев за издавање посебне личне карте уредан, на исти ће ставити пријемни штамбиљ Дипломатског протокола Министарства спољних послова, унети датум пријема и деловодни број, и својим потписом на захтеву потврдиће да је захтев поднет у складу са Законом и овим правилником.
			Члан 8.
			На захтев стране мисије, посебна лична карта може се заменити новом у случају:
			1) истека рока важења претходно издате посебне личне карте,
			2) нестанка,
			3) оштећености посебне личне карте у мери у којој више не може служити сврси,
			4) промене података који се уносе у посебну личну карту,
			5) измене лика носиоца тако да лик више не одговара фотографији у личној карти. 
			Нова посебна лична карта издаје се са истим регистарским бројем под којим је била издата посебна лична карта која се замењује.
			Члан 9.
			У случају нестанка посебне личне карте, страна мисија о томе обавештава Министарство спољних послова, уз доставу доказа о оглашавању посебне личне карте неважећом у „Службеном гласнику Републике Србије”, а у случају крађе и уз доставу полицијског записника. 
			Члан 10.
			Страна мисија по окончању мандата носиоца функције, а најкасније у року од 15 дана по напуштању територије Републике Србије, враћа Министарству спољних послова посебну личну карту носиоца функције, као и посебне личне карте чланова његовог породичног домаћинства, односно чланова приватне послуге.
			Члан 11. 
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 2274/2019
			У Београду, 12. јула 2019. године
			Министар,
			Ивица Дачић, с.р.
			Прилози
			
			Прилог 
			1 - Образац посебне личне карте
			
			Прилог 
			2 - Захтев за издавање посебне личне карте (за члана мисије)
			
			Прилог 
			3 - Захтев за издавање посебне личне карте (за члана породичног 
			домаћинства)
			
			Прилог 
			4 - Захтев за издавање посебне личне карте (за члана приватне 
			послуге)
	

