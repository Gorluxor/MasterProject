


	
	Zakon


	
			На основу члана 46. став 5. Закона о људским ћелијама и ткивима („Службени гласник РСˮ, број 57/18),
			Министар здравља доноси
			ПРАВИЛНИК
			о ближим условима у погледу стручне оспособљености, стручног усавршавања, као и o смерницамa у вези са вршењем инспекцијског надзора
			"Службени гласник РС", број 63 од 4. септембра 
			2019.
			Члан 1.
			Овим правилником се утврђују ближи услови у погледу стручне оспособљености, стручног усавршавања, као и смернице у вези са вршењем инспекцијског надзора инспектора за биомедицину, (у даљем тексту: инспектор).
			Члан 2.
			Послове инспектора у подручју примене људских ћелија и ткива могу обављати лица са завршеним академским студијама из медицинских или биолошких наука, са најмање једном годином практичног искуства у једном од следећих подручја:
			– инспекција у подручју из надлежности министарства надлежног за послове здравља (у даљем тексту: Министарство),
			– прикупљање и обрада људских ћелија и ткива,
			– производња крви и компонената крви, 
			– производња хуманих лекова.
			Члан 3.
			Инспектор не одговара за недостатке које није било могуће уочити у току инспекцијског надзора због ограниченог времена, обима надзора или због немогућности посматрања одређеног процеса током инспекцијског надзора.
			Члан 4.
			У обављању инспекцијског надзора инспектор поступа у складу са прописима о чувању пословне, државне, војне, службене, односно професионалне тајне.
			Правна и физичка лица код којих се спроводи инспекцијски надзор у обавези су да упознају инспектора шта се сматра тајном по њиховим општим актима.
			Члан 5.
			О спроведеном инспекцијском надзору инспектор води службену евиденцију.
			Облик службене евиденције из става 1. овога члана је записник инспекцијског надзора и води се у писаном и електронском облику.
			Члан 6.
			Записник садржи најмање следеће податке о инспекцијском надзору:
			– службени број предмета,
			– назив, седиште и адресу здравствене установе у којој је извршен инспекцијски надзор,
			– делатност која је била предмет инспекцијског надзора,
			– датум инспекцијског надзора,
			– предузете радње и изречене мере,
			– рокове за спровођење изречених мера,
			– извршење изречених мера са датумима,
			– податке о управном спору уколико је покренут,
			– исход поступка.
			Члан 7.
			Инспектор одговара за тачност унесених података.
			Инспектор испуњава и предаје записник о спроведеном надзору и о другим активностима.
			Члан 8.
			Пре почетка обављања послова из области инспекцијског надзора, инспектор је у обавези да обави почетну обуку.
			Почетна обука обухвата најмање следеће области:
			1) поступак издавања дозволе за обављање послова у складу са Законом о људским ћелијама и ткивима, (у даљем тексту: Закон),
			2) правни оквир за обављање инспекцијског надзора, усаглашен са домаћим законодавством,
			3) техничке аспекте рада,
			4) технике и поступке инспекције, укључујући и практичне вежбе,
			5) међународни систем управљања квалитетом (ИСО, ЕН),
			6) национални здравствени систем и организациону структуру у склопу подручја примене људских ћелија и ткива,
			7) организацију рада акредитационих тела.
			Почетна обука допуњава се посебним обукама везаним за послове инспекцијског надзора и континуираним обукама у складу са развојем подручја рада за чији инспекцијски надзор су овлашћени.
			Члан 9.
			Руководилац радне јединице води евиденцију о стручном усавршавању инспектора.
			План стручног усавршавања инспектора доноси се на годишњем нивоу и укључује учествовање у пројектима усавршавања на националном и међународном нивоу и програмима усавршавања произашлим из истих.
			Члан 10.
			У инспекцијском надзору над спровођењем Закона инспектори надзиру посебно процесе и активности у обављању делатности из Закона, укључујући организациону структуру, систем одлучивања, одговорности, управљања квалитетом, запослене, документацију, истинитост и веродостојност података, систем за обезбеђење заштите података и поверљивости, простор, опрему, уговоре, притужбе, проток информација, реаговање у ванредним ситуацијама и следљивост људских ћелија и ткива.
			Предмет делимичног инспекцијског надзора може бити и само део активности здравствене установе која обавља неку од делатности из Закона.
			На захтев инспекције здравствена установа дужна је, за потребе инспекцијског надзора, доставити сву тражену документацију у вези предмета инспекцијског надзора.
			Инспектори спроводе надзор у вези обављања делатности из Закона о људским ћелијама и ткивима над правним лицем.
			Члан 11.
			Инспекцијски надзор спроводе најмање два инспектора од којих један мора имати најмање две године практичног искуства из подручја наведених у члану 2. овог правилника.
			Инспекцијски надзор мањег обима и мањих активности за који је процењено да немају значајни утицај на квалитет и безбедност људских ћелија и ткива, може спровести један инспектор.
			Члан 12.
			Након спроведеног надзора у поступку давања дозволе за обављање делатности инспектори доносе мишљење.
			Мишљење се доставља Управи за биомедицину која је надлежна за доношење решења о дозволи за обављање делатности. У мишљењу је потребно јасно утврдити и извршити класификацију уочене неусаглашености.
			Класификација неусаглашености дата је у Прилогу I. који је одштампан уз овај правилник и чини његов саставни дeо.
			Члан 13.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00367/2019-21
			У Београду, 21. августа 2019. године
			Министар,
			др Златибор Лончар, с.р.
			ПРИЛОГ I.
			КЛАСИФИКАЦИЈА НЕУСАГЛАШЕНОСТИ
			1. Критична неусаглашеност је:
			Неусаглашеност која представља директну опасност за сигурност примаоца или живог даваоца, као и директну опасност по квалитет и безбедност људских ћелија и ткива, а која за последицу може имати појаву озбиљног нежељеног догађаја или озбиљне нежељене реакције.
			2. Озбиљна неусаглашеност је:
			а) свака неусаглашеност која не задовољава критеријуме за критичну контролну тачку, а која не представља директну опасност за безбедност даваоца или примаоца у поступцима прикупљања и расподеле људских ћелија и ткива, или представља неусаглашеност са дозволом за неку од делатности датих овлашћеној здравственој установи за обаљање послова из области људских ћелија и ткива или неусаглашеност са поступцима обезбеђивања квалитета и безбедности прописаним од саме овлашћене здравствене установе за послове из области људских ћелија и ткива;
			б) која указује на озбиљну неусаглашеност са Законом о људским ћелијама и ткивима и припадајућим правилницима;
			ц) која указује на грешке или кашњење у обављању задатих поступака за послове везане за људске ћелија или ткива, или на неуспех одговорне особе да испуни своје законске обавезе;
			д) комбинација од неколико неусаглашености квалификованих као „друге” од којих ни једна појединачно не мора бити озбиљна, али које заједно могу представљати озбиљну неусаглашеност и које се морају описати и забележити као такве.
			3. Друге неусаглашености:
			Неусаглашеност која се не може квалификовати нити као критична, нити као озбиљна, али указује на одступање од добре праксе.
	

