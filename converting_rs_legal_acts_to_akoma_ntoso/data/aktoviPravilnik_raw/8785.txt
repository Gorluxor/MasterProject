



На основу члана 329. у вези са чланом 98.
Закона о ваздушној
пловидби
(“Службени лист СФРЈ”, бр.
23/78 и 20/79), Савезни комитет за саобраћај и везе прописује



ПРАВИЛНИК

О АМАТЕРСКОЈ ГРАДЊИ
ВАЗДУХОПЛОВА

„Службени лист
СФРЈ”, број 19 од 9. IV 1982.



Члан 1.

Овим правилником прописују се аматерска градња
ваздухоплова за одређене категорије и намене ваздухоплова, као и технички и
други услoви за аматерско грађење ваздухоплова.

Члан 2.

Ваздухоплове могу аматерски градити: организацијa
удруженог рада, друга организација, друштвено-политичка заједница или друга
заједница, односно друго друштвено правно лице, као и држављани Социјалистичке
Федеративне Републике Југославије или југословенска грађанска правна лица (у
даљем тексту: градитељ).

Члан 3.

Аматерски се могу градити само ваздухоплови опште
категорије, ваздухоплови лакши од ваздуха и посебна категорија ваздухоплова са
ограничењима из члана 85. став 2. Закона о ваздушној пловидби.

Члан 4.

Аматерски се могу градити све врсте ваздухоплова чија
је намена обављање спортске делатности, туризма или обуке летачког особља, као
и за вршење испитивања.

Члан 5.

Аматерски грађени ваздухоплов може, поред пилотског
седишта, имати највише три уграђена седишта.

Члан 6.

Аматерски се не може градити мотор и опрема
ваздухоплова.

Изузетно од одредбе става 1. овог члана, аматерски се
може вршити адаптација хомологованих неваздухопловних мотора и
радио-комуникационе опреме.

Члан 7.

Аматерски грађен ваздухоплов мора бити стабилан,
управљив и задовољавајуће чврстоће тако да омогућује безбедно летење и да не
угрожава безбедност лица и имовине на земљи.

Члан 8.

Аматерски се може градити ваздухоплов:

1) према сопственим цртежима и прорачунима, уз
коришћење репродукционог материјала и полупроизвода;

2) према већ готовим цртежима, уз коришћење
репродукционог материјала и полупроизвода;

3) дорадом незавршених делова хомологованих
ваздухоплова и њиховим склапањем према упутству произвођача;

4) склапањем потпуно завршених делова према упутству
произвођача.

У току аматерског грађења ваздухоплова може се у тај
ваздухоплов уградити сваки хомологовани део ваздухоплова, без обзира на то да
ли је тај део нов или је већ коришћен.

Члан 9.

Ваздухоплов може аматерски да гради ваздухопловни
стручњак или лице под контролом ваздухопловног стручњака.

Ваздухопловни стручњак из става 1. овог члана мора да
има завршен машински факултет и најмање три године искуства у градњи
ваздухоплова.

Члан 10.

Ваздухопловни стручњак из члана 9. овог правилника врши
следеће послове:

1) прегледа и оверава техничку документацију за
аматерску градњу ваздухоплова;

2) у току аматерске градње ваздухоплова прати начин
примене техничке документације на тај ваздухоплов;

3) упозорава на грешке које је утврдио у току прегледа
техничке документације;

4) обавештава контролора гадње о свим неправилностима
уоченим у току аматерског грађења одређеног ваздухоплова;

5) пружа стручну помоћ при изради програма испитивања
аматерски грађених ваздухоплова, учествује у том испитивању и потписује писмени
извештај о извршеном испитивању;

6) даје писмени предлог за издавање уверења о
пловидбености и предлаже ограничења у коришћењу која се уписују у то уверење;

7) пружа стручну помоћ у изради летачког приручника и
техничког упутства о начину одржавања ваздухоплова;

8) даје писмени извештај Југословенском регистру
ваздухоплова (у даљем тексту: Регистар) о спољним запажањима у току коришћења
одређеног аматерски грађеног ваздухоплова, као и предлог за измену ограничења у
његовом коришћењу.

Члан 11.

У току аматерске градње ваздухоплова контролу градње
врши овлашћени контролор градње кога одреди Регистар на предлог градитеља
аматерски грађеног ваздухоплова.

Контролор градње из става 1. овог члана мора да има
овлашћење за градњу I или II класе, односно овлашћење за градњу III класе ако
важећу дозволу за рад поседује најмање 5 година.

Члан 12.

Контролор градње врши следеће послове:

1) контролише аматерску градњу ваздухоплова у погледу
правилне употребе материјала и правилне примене технолошког поступка;

2) даје упутства градитељу у току обављања контроле;

3) уписује у књигу градње све податке о материјалу и
његовој употреби у свим фазама аматерске градње ваздухоплова,

4) даје писмени предлог за издавање уверења о
пловидбености одређеног аматерски грађеног ваздухоплова;

5) пружа стручну помоћ при изради упутства о начину одржавања
аматерски грађеног ваздухоплова;

6) даје писмени извештај Регистру о својим запажањима у
току коришћења одређеног аматерски грађеног ваздухоплова.

Члан 13.

Градитељ може бити и ваздухопловни стручњак за градњу,
односно контролор градње ако ваздухоплов аматерски гради по сопственом
пројекту, задржавајући при том сва права и дужности који су за ваздухопловног
стручњака, односно контролора градње утврђени овим правилником.

Члан 14.

Пре дана почетка градње градитељ је дужан да Регистру
поднесе захтев за издавање дозволе за аматерску градњу ваздухоплова.

Уз захтев за издавање дозволе за аматерску градњу
ваздухоплова, градитељ подноси:

1) претпројект за аматерску градњу ваздухоплова који
садржи цртеж ваздухоплова у три пројекције, основне податке о ваздухоплову,
опис ваздухоплова, структуре погонских група и опреме, приближне прорачуне
перформанси, податке о највећој дозвољеној тежини, полетању и положају центра
тежишта, кратак опис предвиђене технологије градње и листу материјала, делова и
опреме који ће бити уграђени у ваздухоплов;

2) податке о градитељу;

3) податке о месту на коме ће се градити ваздухоплов и
о радионицама, алату и опреми, као и о предвиђеном времену градње;

4) предлог ваздухопловног сручњака за градњу са листе
стручњака, уз његову писмену сагласност;

5) предлог контролора градње, уз његову писмену
сагласност.

Члан 15.

На основу захтева за издавање дозволе за аматерску
градњу ваздухоплова и оцене могућности градње по претпројекту из члана 14. став
2. тачка 1. овог правилника, Регистар издаје дозволу за аматерску градњу
ваздухоплова.

У дозволу за аматерску градњу ваздухоплова уносе се:

1) име и презиме, односно назив градитеља;

2) подаци о врсти, категорији и намени ваздухоплова;

3) име и презиме ваздухопловног стручњака за градњу и
име и презиме контролора градње;

4) рок важења те дозволе.

Члан 16.

Дозвола за аматерску градњу ваздухоплова издаје се са
роком важења од 3 године.

За продужење рока важења дозволе за аматерску градњу
ваздухоплова подноси се захтев Регистру и даје му се на увид књига аматерске
градње ваздухоплова.

Члан 17.

По добијању дозволе за аматерску градњу ваздухоплова,
градитељ мора Регистру поднети на одобрење техничку документацију који је
оверио ваздухопловни стручњак за градњу.

Ако градитељ аматерски гради ваздухоплов по сопственим
цртежима и прорачунима, техничка документација садржи:

1) прорачун тежина свих делова ваздухоплова, корисног
терета, горива и мазива и тежине пилота, као и прорачун положаја центра тежишта
и највеће тежине ваздухоплова у лету;

2) аеродинамички прорачун ваздухоплова, укључујући и
прорачун стабилности и управљивости;

3) цртеж ваздухоплова у три пројекције, цртеже главних
склопова и посебно компликованих склопова, као и цртеже детаља према којима
делови ваздухоплова могу да се димензионишу и израде;

4) прорачун чврстоће главних носећих елемената
ваздухоплова, као и резултате испитивања крутости ваздухоплова, ако су ти
елементи неуобичајени у погледу њихове конструкције;

5) списак репродукционог материјала, полуфабриката и
готових производа од којих се гради ваздухоплов;

6) списак неопходних алата за градњу (на пример: алат
за варење склопова, хелинзи за коначну израду крила и трупа и др.);

7) опис главних технологија градње.

Ако градитељ аматерски гради ваздухоплов према готовим
произвођачким цртежима, техничка документација садржи податке из става 2. тач.
3. до 6. овог члана.

Ако градитељ аматерски гради ваздухоплов дорадом
незавршених делова и њиховим склапањем према упутству, произвођачка техничка
документација садржи податке из става 2. тач. 3. до 6. овог члана према којима
ће се израдити или дорадити делови, односно склопови ваздухоплова.

Ако градитељ аматерски гради ваздухоплов склапањем
потпуно завршених делова према упутству произвођача, техничка документација
садржи упутство за склапање ваздухоплова са свим потребним техничким подацима.

Ако ваздухоплов аматерски гради према техничкој
документацији из ст. 3. до 5. овог члана градитељ је дужан да поднесе и податке
о пореклу пројекта, о пројектанту ваздухоплова и о ваздухопловима грађеним по
тој документацији.

Члан 18.

Градитељ је дужан да води књигу градње ваздухоплова за
све време градње ваздухоплова.

У књигу градње ваздухоплова уносе се:

1) подаци из дозволе за аматерску градњу ваздухоплова;

2) скице, мере, врсте материјала и датум израде делова
и подсклопова ваздухоплова, резултати вршених испитивања и важнија запажања;

3) подаци о употребљеним алатима, мерним уређајима и
др;

4) запажања ваздухопловног стручњака за градњу;

5) скице и поступци израде и мере изграђених главних
склопова;

6) резултати извршених функционалних проба команди и
других система на ваздухоплову;

7) други подаци које градитељ, ваздухопловни стручњак
за градњу и контролор градње сматрају битним.

Тачност података из тач. 2, 3, 5, 6. и 7. става 2. овог
члана оверава контролор градње.

Члан 19.

Градитељ је дужан да у току аматерске градње
ваздухоплова, а најдоцније пре склапања склопова који се доцније не могу
контролисати у погледу употребљеног материјала, толеранција и квалитета израде,
обавести контролора градње о потреби контроле делова тих склопова.

Податке о извршеној контроли из става 1. овог члана
контролор градње уноси у књигу градње ваздухоплова.

Члан 20.

На захтев градитеља, Регистар после завршетка аматерске
градње ваздухоплова образује комисију која је дужна да изврши детаљни преглед
аматерски грађеног ваздухоплова и да о томе сачини извештај, као и да предложи
програм основних испитивања ваздухоплова (испитивање чврстоће, крутости,
испитивања ваздухоплова у лету и др.).

Комисија из става 1. овог члана састоји се од радника
Регистра, ваздухопловног стручњака за градњу ваздухоплова и контролора градње.

Члан 21.

После завршетка градње, аматерски грађени ваздухоплов
се испитује у лету.

На захтев градитеља, а по предлогу комисије из члана
20. овог правилника, Регистар издаје дозволу за испитивање ваздухоплова у лету.

Уз захтев из става 2. овог члана, подноси се следећа
документација:

1) књига градње ваздухоплова;

2) упутство за коришћење аматерски грађеног
ваздухоплова;

3) име и презиме лица које ће вршити испитивање
ваздухоплова у лету и његов писмени пристанак за то;

4) писмени пристанак носиоца права располагања
аеродромом, односно летилиштем на коме ће се вршити испитивање ваздухоплова у
лету;

5) полиса осигурања за штету нанесену трећем лицу;

6) одобрење надлежне службе Савезне управе за контролу
летења;

7) временски период у коме ће се вршити испитивање
ваздухоплова.

Члан 22.

Зависно од врсте и категорије, аматерски грађен
ваздухоплов мора имати најмање:

1) сигурносне појасеве за везивање лица јачине 9 g
унапред, 3 g увис и 1,5 g бочно, чије се одвезивање постиже једним намерним
покретом;

2) висиномер, брзиномер, вариометар, показивач скретања
и нагиба, као и компас.

Ако је у аматерски грађен ваздухоплов уграђен мотор,
такав ваздухоплов поред опреме из става 1. овог члана, мора имати: обртомер и
показивач притиска и температуре уља, количиномер горива, и другу опрему коју
је произвођач мотора прописао као неопходну.

Члан 23.

Испитивања аматерски грађених ваздухоплова у лету може
вршити лице које има најмање важећу дозволу за спортског пилота и најмање 100
часова самосталног летења.

Члан 24.

Метеоролошки услови за време испитивања аматерски
грађеног ваздухоплова у лету морају одговарати визуелним метеоролошким условима
(VMC) прописаним у Правилнику о летењу ваздухоплова („Службени лист СФРЈ”, бр.
10/79).

Члан 25.

Испитивање аматерски грађених ваздухоплова у лету
обухвата:

1) за аматерски грађен ваздухоплов са мотором: 20
часова летења и 60 слетања; пењање на плафон лета; лет који одговара највећој
аутономији лета скраћен за 20 минута; летове највећих брзина за одређене
конфигурације ваздухоплова (положај стајног трапа и закрилаца); летове под
условима граничних положаја центра тежишта ваздухоплова.

Ако су раније извршена испитивања аматерски грађеног
ваздухоплова у лету исте конструктивне концепције, исте величине и исте врсте
са приближним специфичним оптерећењем (количник тежине ваздухоплова и површине
главног узгонског елемента) и са приближном специфичном снагом (количник
највеће снаге мотора и тежине ваздухоплова), а резултати испитивања су
позитивни, трајање летења може бити смањено на 10 часова, а број слетања на 30;

2) за аматерски грађен ваздухоплов без сопственог
погона: 5 часова летења и 20 слетања; пењање до предвиђеног плафона лета;
извођење левих и десних заокрета; пењање у аерозапрези или помоћу аутовитла или
на начин предвиђен у упутству за коришћење аматерски грађеног ваздухоплова;
летове највећих брзина за одређене конфигурације ваздухоплова (разни могући
положаји узгонских површина, крма и површина које стварају отпоре у лету).

Члан 26.

При испитивању аматерски грађеног ваздухоплова у лету
не смеју се вршити груби маневри или акробације, осим ако то није предвиђено
програмом испитивања.

Члан 27.

Сваком појединачном испитивању аматерски грађеног
ваздухоплова у лету дужан је да присуствује најмање један члан комисије из
члана 20. овог правилника, а првом испитивању – сви чланови те комисије.

Члан 28.

Градитељ подноси Регистру захтев за упис у евиденцију о
аматерски грађеним ваздухопловима.

Уз захтев из става 1. овог члана подноси се:

1) документација о деловима за аматерски грађен
ваздухоплов, ако се ваздухоплов гради на начин прописан у члану 8. став 1. тач.
3. и 4. овог правилника, односно изјаве два лица оверене у надлежном суду о
пореклу делова ваздухоплова;

2) књига градње;

3) дозвола за аматерску градњу ваздухоплова;

4) царинска декларација за увезен мотор и увезене
делове ваздухоплова.

Члан 29.

Градитељ подноси Регистру захтев за издавање уверења о
пловидбености аматерски грађеног ваздухоплова.

Уз захтев из става 1. овог члана подноси се:

1) дозвола за испитивање аматерски грађеног
ваздухоплова у лету;

2) извештај комисије из члана 20 овог правилника о
резултатима испитивања аматерски грађеног ваздухоплова у лету, са предлогом
ограничења у коришћењу тог ваздухоплова;

3) полиса осигурања за штету нанесену трећем лицу.

Члан 30.

На аматерски грађени ваздухоплов морају се, на видном
месту, поред прописаних ознака, најмање са две стране исписати знаци
регистрације аматерски грађеног ваздухоплова, као и натпис: „аматерски грађен
ваздухоплов”.

Члан 31.

Ако је ваздухоплов аматерски грађен пре дана ступања на
снагу овог правилника, Регистар ће образовати комисију која ће утврдити
способност аматерски грађеног ваздухоплова за безбедну ваздушну пловидбу и
одредити програм испитивања таквог ваздухоплова у лету.

Члан 32.

Овај правилник ступа на снагу осмог дана од дана
објављивања у „Службеном листу СФРЈ”.





VI/1 Бр
58/1

22.
марта 1982. године

Београд 

Председник

Савезног комитета 

за саобраћај и везе,

Анте Зелић, с.
р.







