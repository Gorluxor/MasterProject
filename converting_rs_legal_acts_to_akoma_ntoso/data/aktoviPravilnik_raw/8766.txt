


	
	Zakon


				На основу члана 265. и члана 237. став 1. тачка 3. Закона о ваздушном саобраћају („Службени гласник РС”, број 73/10),
				Управни одбор Директората цивилног ваздухопловства Републике Србије доноси
	
	
				ПРАВИЛНИК 
				о заједничким правилима у области обезбеђивања у цивилном ваздухопловству
	
	
	"Службени гласник РС", број 2 од 18. јануара 2011.
	
	
				Предмет овог правилника
	
				Члан 1.
				Овим правилником уређују се заједничка правила за обезбеђивање цивилног ваздухопловства од радњи незаконитог ометања које угрожавају цивилно ваздухопловство.
				
	Значење појединих појмова у овом правилнику
	
				Члан 2.
				1. „ECAA спoразум” je Мултилатерални споразум између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја.
				2. Појам „Чикашка конвенција” који се користи у Прилогу овог правилника означава Конвенцију о међународном цивилном ваздухопловству и Анексе уз Конвенцију, која је потписана у Чикагу 7. децембра 1944. године.
				3. Појмови „Заједница”, „прописи Заједнице”, Уговор о оснивању Европске заједнице” (Уговор), „аеродром у држави чланици” и „држава чланица” који се користе у Прилогу овог правилника тумаче се сагласно тачкама 2. и 3. Анекса II ECAA споразума и одговарајућим одредбама Лисабонског уговора којим се мења и допуњује Уговор о Европској унији и Уговор о оснивању Европске заједнице.
				4. Појмови „одговарајући орган” и „одговарајући орган државе чланице” који се користе у Прилогу овог правилника тумаче се као Директорат цивилног ваздухопловства Републике Србије.
				
	Додатно тумачење
				
	Члан 3.
				Поред авио-превозиоца Заједнице у значењу које му придају ECAA споразум и Прилог овог правилника (Уредба (ЕЗ) бр. 300/2008), као авио-превозилац Заједнице према овом правилнику сматра се и онај авио-превозилац који има седиште на територији стране потписнице ECAA споразума и који је оперативну дозволу прибавио на основу Уредбе (ЕЗ) бр. 1008/2008 или који уместо оперативне дозволе има њен еквивалент.
				
	Преузимање Уредбе Европског парламента и Савета (ЕЗ) бр. 300/2008
	
				Члан 4.
				1. Овим правилником се, уз прилагођавање праву Републике Србије, преузима Уредба Европског парламента и Савета (ЕЗ) бр. 300/2008 од 11. марта 2008. године о заједничким правилима у области обезбеђивања у цивилнoм ваздухопловству и о укидању Уредбе (ЕЗ) бр. 2320/2002.
				2. Уредба Европског парламента и Савета (ЕЗ) бр. 300/2008 преузима се у пречишћеном тексту који је израдио Директорат цивилног ваздухопловства Републике Србије и који обухвата: Уредбу Европског парламента и Савета (ЕЗ) бр. 300/2008 од 11. марта 2008. године о заједничким правилима у области обезбеђивања у цивилнoм ваздухопловству и о укидању Уредбе (ЕЗ) бр. 2320/2002 и Уредбу Комисије (ЕУ) бр. 18/2010 од 8. јануара 2010. године којим се мења и допуњава Уредба Европског парламента и Савета (ЕЗ) бр. 300/2008 у погледу спецификација за националне програме за контролу квалитета у области обезбеђивања у цивилном ваздухопловству.
				3. Пречишћени текст Уредбе Европског парламента и Савета (ЕЗ) бр. 300/2008 даје се у Прилогу овог правилника.
				
	Прелазне и завршне одредбе
	
				Члан 5. 
				Ступањем на снагу овог правилника престаје да важи Правилник о заједничким правилима у области заштите у цивилном ваздухопловству („Службени гласник РС”, број 14/10). 
	
				Члан 6. 
				Овај правилник ступа на снагу осмог дана од дана објављивања у „Службеном гласнику Републике Србије”.
				
	
	Број 1/0-01-0004/2010-0002
				У Београду, 21. децембра 2010. године
				Управни одбор
				Председник,
				Милутин Мркоњић, с.р.
	
	
				ПРИЛОГ
	
				Уредба Европског парламента и Савета (ЕЗ) бр. 300/2008 од 11. марта 2008. године о заједничким правилима у области обезбеђивања у цивилнoм ваздухопловству и о укидању Уредбе (ЕЗ) бр. 2320/2002
				
	Циљеви
	
				Члан 1.
				1. Овом уредбом прописују се заједничка правила за обезбеђивање цивилног ваздухопловства од радњи незаконитог ометања које угрожавају цивилно ваздухопловство.
				Овом уредбом постављају се и основе за заједничко тумачење Анекса 17. Чикашке конвенције.
				2. Циљеви ове уредбе утврђени у ставу 1. овог члана постижу се:
				а) одређивањем заједничких основних правила и стандарда обезбеђивања у ваздухопловству;
				б) успостављањем механизама за праћење усклађености.
				
	Примена
	
				Члан 2.
				1. Ова уредба примењује се на:
				а) све аеродроме или делове аеродрома у државама чланицама који се не користе искључиво у војне сврхе;
				б) све оператере, укључујући авио-превозиоце, који пружају услуге на аеродромима из тачке а) овог члана;
				ц) све субјекте који примењују стандарде обезбеђивања и делују из простора који се налази на аеродрому или изван њега и достављају робу и/или услуге преко аеродрома или на аеродромима из тачке а) овог члана.
				
	Дефиниције
	
				Члан 3.
				Поједини изрази који се користе у овој уредби имају следеће значење:
				1) авио-превозилац (air carrier) означава предузеће за авио-превоз које има важећу оперативну дозволу или њен еквивалент;
				2) авио-превозилац Заједнице (community air carrier) означава авио-превозиоца са важећом оперативном дозволом коју му је издала држава чланица на основу Уредбе Савета (ЕЕЗ) бр. 2407/92 од 23. јула 1992. године о лиценцирању авио-превозилаца;
				3) забрањени предмети (prohibited articles) означавају оружје, експлозив или друге опасне направе, предмете или супстанце који могу да се користе за радње незаконитог ометања којима се угрожава обезбеђивање у цивилном ваздухопловству;
				4) јавна зона аеродрома (landside) означава део аеродрома и околно земљиште и објекте или њихове делове на које приступ није ограничен;
				5) контрола обезбеђивања (security control) означава коришћење средстава којима се спречава уношење забрањених предмета;
				6) контролисана зона аеродрома (airside) означава простор за кретање ваздухоплова и околно земљиште и објекте или њихове делове на које је приступ ограничен;
				7) контрола приступа (access control) означава коришћење средстава којима се спречава приступ неовлашћених лица или возила или и једног и другог; 
				8) материјал авио-превозиоца (air carrier materials) означава материјал чије је полазиште и одредиште авио-превозилац или који авио-превозилац користи;
				9) обезбеђивање у ваздухопловству (aviation security) означава комбинацију мера и људских и материјалних ресурса намењених обезбеђивању цивилног ваздухопловства од радњи незаконитог ометања које угрожавају обезбеђивање у цивилном ваздухопловству;
				10) обезбеђивано-рестриктивна зона аеродрома (security restricted area) означава онај део контролисане зоне аеродрома у коме се, поред ограничења приступа, користе и други стандарди обезбеђивања у ваздухопловству;
				11) обележен простор (demarcated area) означава простор који је посредством контроле приступа одвојен од обезбеђивано-рестриктивних зона аеродрома или, ако обележени простор сам чини обезбеђивано-рестриктивну зону аеродрома – од других обезбеђивано-рестриктивних зона аеродрома;
				12) оператер (operator) означава лице, организацију или предузеће које обавља или намерава да обавља делатност у ваздушном саобраћају;
				13) официр за обезбеђивање током лета (in-flight security officer) означава лице које је држава запослила да путује ваздухопловом авио-превозиоца и издала му дозволу да штити ваздухоплов и лица у њему од радњи незаконитог ометања које угрожавају обезбеђивање ваздухоплова;
				14) познати пошиљалац (known consignor) означава пошиљаоца који шаље робу или пошту за свој рачун и чији поступци у толикој мери испуњавају заједничка правила и стандарде обезбеђивања да допуштају превоз робе и поште у било ком ваздухоплову;
				15) потенцијално проблематичан путник (potentially disruptive passenger) означава путника који се протерује (депортује) из државе, лице које није пожељно у држави или лице које je законито лишено слободе;
				16) пошта (mail) означава сваку писмену пошиљку и друге предмете, изузев поште авио-превозиоца, које поштанска служба предаје на превоз или који су намењени за доставу поштанској служби према правилима Универзалне поштанске уније;
				17) пошта авио-превозиоца (air carrier mail) означава пошту чије је полазиште и одредиште авио-превозилац;
				18) праћени предати пртљаг (accompanied hold baggage) означава пртљаг који се превози у пртљажном простору ваздухоплова и који је за лет пријавио путник који путује истим летом;
				19) предати пртљаг (hold baggage) означава пртљаг који је намењен за превоз у пртљажном простору ваздухоплова;
				20) преглед обезбеђивања (screening) означава коришћење техничких или других средстава за препознавање и/или откривање забрањених предмета;
				21) преглед ваздухоплова (aircraft security search) означава преглед унутрашњости и доступне спољашњости ваздухоплова ради откривања забрањених предмета и радњи незаконитог ометања који угрожавају ваздухоплова;
				22) провера досијеа (background check) означава забележену проверу идентитета лица, укључујући његов могућ криминални досије, која је део процене погодности лица да без пратње приступи обезбеђивано-рестриктивној зони аеродрома;
				23) провера ваздухоплова (aircraft security check) означава преглед оних делова унутрашњости ваздухоплова до којих су путници можда имали приступ, заједно с прегледом пртљажног простора ваздухоплова, у сврхе откривања забрањених предмета и радњи незаконитог ометања у ваздухоплову;
				24) регулисани агент (regulated agent) означава авио-превозиоца, посредника (агента), шпедитера или неки други субјект који врши контролу обезбеђивања робе или поште;
				25) роба (cargo) означава сваку имовину намењену за превоз ваздухопловом, изузев пртљага, поште, поште авио-превозиоца, материјала авио-превозиоца и залиха намењених потрошњи током лета;
				26) ручни пртљаг (cabin baggage) означава пртљаг који је намењен за превоз у путничкој кабини ваздухоплова;
				27) стални пошиљалац (account consignor) означава пошиљаоца који шаље робу или пошту за свој рачун и чије процедуре у толикој мери испуњавају заједничка правила и стандарде обезбеђивања да допуштају превоз робе ваздухопловом који превози робу односно превоз поште ваздухопловом који превози пошту;
				28) субјект (entity) означава лице, организацију или предузеће које није оператер;
				29) транзит путника, пртљага, робе или поште (transit passengers, baggage, cargo or mail) означава путнике, пртљаг, робу или пошту који одлазе истим ваздухопловом којим су дошли на аеродром;
				30) трансфер путника, пртљага, робе или поште (transfer passengers, baggage, cargo or mail) означава путнике, пртљаг, робу или пошту који одлазе другим ваздухопловом од оног којим су дошли на аеродром;
				31) цивилно ваздухопловство (civil aviation) означава сваки лет цивилних ваздухоплова, изузев летова државних ваздухоплова из члана 3. Чикашке конвенције.
				
	Заједнички основни стандарди
	
				Члан 4.
				1. Заједнички основни стандарди обезбеђивања у цивилном ваздухопловству од радњи незаконитог ометања које угрожавају обезбеђивање у цивилном ваздухопловству одређени су у Анексу I ове уредбе.
				Допунски заједнички основни стандарди који до ступања ове уредбе на снагу нису били превиђени, придодају се Анексу I ове уредбе, према поступку који је предвиђен у члану 251. Уговора. 
				2. Опште мере које су намењене за измене и допуне споредних елемената заједничких основних стандарда из става 1. овог члана њиховим допуњавањем, усвајају се према детаљном регулаторном поступку који је предвиђен у члану 19. став 3. ове уредбе.
				Опште мере односе се на: 
				a) допуштене методе прегледа обезбеђивања;
				б) категорије предмета које могу да буду забрањене;
				ц) контролу приступа и разлоге за допуштање приступа у контролисану зону аеродрома и обезбеђивано-рестриктивну зону аеродрома; 
				 д) допуштене методе прегледа возила, провере ваздухоплова и прегледа ваздухоплова;
				е) мерила за признавање еквивалентности стандарда обезбеђивања који се примењују у трећој држави;
				ф) услове за преглед обезбеђивања робе и поште или за друге облике контроле обезбеђивања којој они подлежу, као и поступак одобравања или именовања регулисаних агената, познатих пошиљалаца и сталних пошиљалаца;
				г) услове за преглед обезбеђивања поште авио-превозиоца и материјала авио-превозиоца или за облике контроле обезбеђивања којој они подлежу;
				х) услове за преглед обезбеђивања залиха намењених потрошњи током лета и залиха намењених потрошњи на аеродрому или за облике контроле обезбеђивања којој оне подлежу, као и поступак одобравања или именовања регулисаних добављача или познатих добављача;
				и) мерила за одређивање критичних делова обезбеђивано-рестриктивне зоне аеродрома;
				ј) мерила за запошљавање особља и методе оспособљавања особља;
				к) услове под којима могу да се примењују посебни поступци обезбеђивања и изузећа од контроле обезбеђивања; 
				л) сваку општу меру којом се мењају и допуњавају споредни елементи заједничких основних стандарда из става 1. овог члана њиховим допуњавањем, ако заједнички основни стандарди нису били превиђени до ступања ове уредбе на снагу.
				У хитним случајевима Комисија може да примени хитан поступак који је предвиђен у члану 19. став 4. ове уредбе.
				3. Детаљне мере за примену заједничких основних стандарда из става 1. овог члана и општих мера из става 2. овог члана усвајају се према регулаторном поступку који је предвиђен у члану 19. став 2. ове уредбе.
				Детаљне мере обухватају:
				a) захтеве за прегледе обезбеђивања и процедуре прегледа обезбеђивања;
				б) листу забрањених предмета;
				ц) захтеве за контролу приступа и процедуре контроле приступа; 
				д) захтеве за преглед возила, проверу ваздухоплова, преглед ваздухоплова и процедуре у којима се то чини;
				е) одлуке којима се признаје еквивалентност стандарда обезбеђивања који се примењују у трећој држави; 
				ф) у вези с робом и поштом, поступке одобравања или именовања регулисаних агената, познатих пошиљалаца и сталних пошиљалаца и одређивање обавеза које они морају да испуњавају;
				г) захтеве за преглед обезбеђивања поште авио-превозиоца и материјала авио-превозиоца и процедуре у којима се он примењује;
				х) у вези са залихама намењених потрошњи током лета и залихама намењених потрошњи на аеродрому, одређивање поступака у којима се одобравају или именују регулисани снабдевачи и познати снабдевачи и одређивање обавеза које они морају да испуњавају;
				и) одређивање критичних делова обезбеђивано-рестриктивне зоне аеродрома;
				ј) захтеве у вези запошљавања и оспособљавања особља;
				к) посебне поступке обезбеђивања или изузеће од контроле обезбеђивања;
				л) техничке спецификације опреме за обезбеђивање и поступке за њено одобравање и коришћење; 
				м) захтеве за потенцијално проблематичне путнике и поступање с њима.
				4. Изменама и допунама ове уредбе Комисија, према детаљном регулаторном поступку који је предвиђен у члану 19. став 3. ове уредбе, одређује мерила по којима државе чланице могу да одступе од заједничких основних стандарда из става 1. овог члана и да усвоје алтернативне мере обезбеђивања које омогућавају одговарајући ниво заштите на основу локалне процене ризика. Алтернативне мере заснивају се на разлозима који произлазе из величине ваздухоплова или природе, обима или учесталости авио-превоза или других одговарајућих делатности. 
				У хитним случајевима Комисија може да примени хитан поступак који је предвиђен у члану 19. став 4. ове уредбе.
				Државе чланице обавештавају о алтернативним мерама Комисију.
				5. Државе чланице обезбеђују примену заједничких основних стандарда из става 1. овог члана на својој територији. Ако држава чланица сматра да је ниво обезбеђивања у ваздухопловству нарушен, она примењује примерене и хитне мере за отклањање нарушавања и осигуравања континуитета примене мера обезбеђивања у цивилном ваздухопловству.
				
	Трошкови обезбеђивања
	
				Члан 5.
				Поштујући одговарајуће прописе Заједнице, свака држава чланица може да утврди под којим условима и у ком обиму трошкове настале применом мера обезбеђивања које су, ради обезбеђивања цивилног ваздухопловства од радњи незаконитог ометања, примењене сагласно овој уредби, сносе држава, аеродромски субјекти, авио-превозилац, одговорни посредници (агенције) или корисници. По потреби и сагласно прописима Заједнице, државе чланице и корисници доприносе трошковима строжих мера обезбеђивања усвојених сагласно овој уредби. Колико је то изводљиво, све накнаде или преноси/трансфери трошкова обезбеђивања у непосредној су вези с трошковима за пружене услуге обезбеђивања и утврђују се тако да се надокнађују само релевантни трошкови.
				
	Строже мере државе чланице
	
				Члан 6.
				1. Државе чланице могу да примене строже мере од заједничких основних стандарда из члана 4. ове уредбе. При томе, руководе се проценом ризика и прописима Заједнице. Ове мере морају да буду одговарајуће, непристрасне, сразмерне ризику и без дискриминације. 
				2. Државе чланице обавештавају Комисију о строжим мерама чим почну да их примењују. Комисија прослеђује примљено обавештење осталим државама чланицама. 
				3. Држава чланица не обавештава Комисију о мерама које се односе на одређени лет одређеног датума.
				
	Мере обезбеђивања које захтевају треће државе
	
				Члан 7.
				1. Не дирајући у примену билатералних споразума у којима је уговарач Заједница, држава чланица обавештава Комисију о мерама које трећа држава захтева поводом лета са аеродрома у држави чланици до предметне треће државе или преко ње, ако се оне разликују од заједничких основних стандарда из члана 4. ове уредбе. 
				2. На захтев предметне државе чланице или сопствену иницијативу Комисија испитује примену мера о којима је обавештена према ставу 1. овог члана и може, према регулаторном поступку који је предвиђен у члану 19. став 2. ове уредбе, да припреми одговарајући одговор предметној трећој држави.
				3. Одредбе ставова 1. и 2. овог члана не примењују се: 
				а) ако држава чланица примењује мере сагласно члану 6. ове уредбе;
				б) ако је захтев треће државе ограничен на одређени лет одређеног датума.
				
	Сарадња са Међународном организацијом цивилног ваздухопловства
	
				Члан 8.
				Не дирајући у примену члана 300. Уговора, Комисија може да закључи с Међународном организацијом цивилног ваздухопловства (ICAO) меморандум о сагласности поводом провера (одита, audits), да би се избегло удвајање праћења усклађености држава чланица са Анексом 17. Чикашке конвенције.
				
	Одговарајући орган
	
				Члан 9.
				Ако у истој држави чланици два или више органа учествују у обезбеђивању у цивилном ваздухопловству, држава чланица именује један орган (у даљем тексту: одговарајући орган) који је одговоран за усклађивање и праћење примене заједничких основних стандарда из члана 4. ове уредбе. 
				
	Национални програм за обезбеђивање у ваздухопловству
	
				Члан 10.
				1. Свака држава чланица усваја, примењује и одржава национални програм за обезбеђивање у ваздухопловству.
				У националном програму за обезбеђивање одређују се одговорности за примену заједничких основних стандарда из члана 4. ове уредбе и описују мере које се ради тога захтевају од оператера и субјеката.
				2. На основу „потребе за знањем” одговарајући орган издаје у писменом облику одговарајуће делове националног програма за обезбеђивање у ваздухопловству операторима и субјектима који за то имају оправдани интерес.
				
	Национални програм за контролу квалитета мера обезбеђивања у ваздухопловству
	
				Члан 11.
				1. Свака држава чланица усваја, примењује и одржава национални програм за контролу квалитета мера обезбеђивања у ваздухопловству (у даљем тексту: програм за контролу квалитета). 
				Програм за контролу квалитета, ради праћења усклађености обезбеђивања са овом уредбом и националним програмом за обезбеђивање у ваздухопловству, омогућава држави чланици проверавање квалитета мера обезбеђивања у цивилном ваздухопловству. 
				2. Спецификације за програм за контролу квалитета усвајају се изменама и допунама ове уредбе, придодавањем Анексу I ове уредбе, према детаљном регулаторном поступку који је предвиђен у члану 19. став 3. ове уредбе.
				У хитним случајевима Комисија може да примени хитан поступак који је предвиђен у члану 19. став 4. ове уредбе.
				Програм за контролу квалитета омогућава брзо откривање и отклањање недостатака. Омогућава, такође, да одговарајући орган, непосредно или под његовим надзором, редовно прати све аеродроме, оператере и субјекте који су одговорни за примену стандарда обезбеђивања у ваздухопловству у држави чланици. 
				
	Програм за обезбеђивање у ваздухопловству аеродрома
	
				Члан 12.
				1. Сваки оператер аеродрома усваја, примењује и одржава програм за обезбеђивање у ваздухопловству аеродрома.
				У овом програму се описују методи и поступци које оператер аеродрома примењује ради усклађивања са овом уредбом и националним програмом за обезбеђивање у ваздухопловству државе чланице у којој се налази.
				Овај програм, такође, садржи одредбе о унутрашњој контроли квалитета које описују како оператер аеродрома прати своју усклађеност с методима и поступцима одређеним програмом.
				2. Програм за обезбеђивање у ваздухопловству аеродрома подноси се одговарајућем органу који може, по потреби, да примени даље мере.
				
	Програм за обезбеђивање у ваздухопловству авио-превозиоца
	
				Члан 13.
				1. Сваки авио-превозилац усваја, примењује и одржава програм за обезбеђивање у ваздухопловству авио-превозиоца.
				У овом програму се описују методи и поступци које авио-превозилац примењује ради усклађивања са овом уредбом и националним програмом за обезбеђивање у ваздухопловству државе чланице из које пружа услуге.
				Овај програм, такође, садржи одредбе о унутрашњој контроли квалитета које описују како авио-превозилац прати своју усклађеност с методима и поступцима одређеним програмом.
				2. На захтев, програм за обезбеђивање у ваздухопловству авио-превозиоца подноси се одговарајућем органу који може, по потреби, да примени даље мере.
				3. Кад авио-превозиоцу Заједнице одговарајући орган државе чланице који му је издао оперативну дозволу потврди програм за обезбеђивање у ваздухопловству, у свим државама чланицама признаје се да је испунио захтеве из става 1. овог члана. Овим се не дира у право државе чланице да захтева од авио-превозиоца да примењује: 
				а) мере обезбеђивања које држава чланица примењује према члану 6. ове уредбе и/или
				б) локалне процедуре који важе на аеродрому на коме авио-превозилац обавља превоз.
				
	Програм за обезбеђивање у ваздухопловству субјекта
				
	Члан 14.
				1. Сваки субјект који је, у оквиру националног програма за обезбеђивање у ваздухопловству из члана 10. ове уредбе, дужан да примењује стандарде обезбеђивања у ваздухопловству, усваја, примењује и одржава програм за обезбеђивање у ваздухопловству.
				У овом програму се описују методи и процедуре које субјект примењује ради усклађивања с националним програмом за обезбеђивање у ваздухопловству државе у којој делује.
				Овај програм, такође, садржи одредбе о унутрашњој контроли квалитета које описују како субјект прати своју усклађеност с методима и поступцима одређеним програмом.
				2. На захтев, програм обезбеђивања у ваздухопловству субјекта подноси се одговарајућем органу који може, по потреби, да примени даље мере. 
				
	Инспекција Комисије
				
	Члан 15. 
				1. У сарадњи са одговарајућим органом државе чланице Комисија спроводи инспекције, укључујући инспекције аеродрома, оператера и субјеката који примењују стандарде обезбеђивања у ваздухопловству, којима прати примену ове уредбе у државама чланицама и, по потреби, издаје препоруке за побољшавање обезбеђивања у ваздухопловству. У те сврхе одговарајући орган писмено обавештава Комисију о свим аеродромима на његовој територији, изузев оних који су обухваћени чланом 4. став 4. ове уредбе.
				Комисија прописује поступак спровођења инспекције према регулаторном поступку који је предвиђен у члану 19. став 2. ове уредбе.
				2. Комисија не најављује инспекције аеродрома, оператера и осталих субјеката који примењују стандарде обезбеђивања у ваздухопловству. Пред планирану инспекцију, Комисија о њој благовремено обавештава државу чланицу. 
				3. Извештај Комисије о инспекцији прослеђује се одговарајућем органу државе чланице, који у одговору Комисији назначава корективне мере које су примењене за отклањање откривених недостатака.
				Извештај Комисије и одговор одговарајућег органа прослеђују се одговарајућим органима осталих држава чланица.
				
	Годишњи извештај
	
				Члан 16.
				Сваке године Комисија подноси Европском парламенту, Савету и државама чланицама извештај у коме их обавештава о примени ове уредбе и њеном утицају на побољшање обезбеђивања у ваздухопловству.
				
	Саветодавна интересна група
	
				Члан 17.
				Не дирајући у улогу одбора из члана 19. ове уредбе, Комисија оснива Саветодавну интересну групу за обезбеђивање у ваздухопловству, сачињену од представника европских организација које се баве или су непосредно повезане са обезбеђивањем у ваздухопловству. Улога Саветодавне интересне групе огледа се у саветовању Комисије. Одбор из члана 19. ове уредбе обавештава Саветодавну интересну групу током целог регулаторног поступка.
	
				Ширење података
				
	Члан 18.
				По правилу, Комисија објављује мере које имају непосредни утицај на путнике. Међутим, следећи документи сматрају се као поверљиви подаци Европске уније, према Одлуци 2001/844/EЗ, ECSC, Euroatom:
				а) мере и процедуре из члана 4. став 3, члана 4. став 4, члана 6. став 1. и члана 7. став 1. ове уредбе, ако садрже поверљиве податке о обезбеђивању;
				б) извештаји о инспекцијама Комисије и одговори одговарајућих органа из члана 15. став 3. ове уредбе. 
				
	Поступак у одбору
				
	Члан 19.
				1. Комисији помаже одбор.
				2. При позивању на овај став примењују се чланови 5. и 7. Одлуке 1999/468/ЕЗ, уз поштовање њеног члана 8.
				Рок из члана 5(6) Одлуке 1999/468/ЕЗ је месец дана.
				3. При позивању на овај став примењују се члан 5а (1) до (4) и члан 7. Одлуке 1999/468/ЕЗ, уз поштовање њеног члана 8.
				4. При позивању на овај став примењују се члан 5a (1), (2), (4) и (6) и члан 7. Одлуке 1999/468/ЕЗ, уз поштовање њеног члана 8.
	
				Споразуми Заједнице и трећих држава
				
	Члан 20.
				По потреби и сагласно прописима Заједнице, споразуми којима се признаје да су стандарди обезбеђивања који се примењују у трећој држави еквивалентни стандардима Заједнице, могу да се пренесу у споразуме о ваздушном саобраћају између Заједнице и трећих држава, сагласно члану 300. Уговора, да би се убрзало постизање циља „преглед на једном месту” (one-stop security) за све летове између Европске уније и трећих држава.
	
				Казне
				
	Члан 21.
				Државе чланице одређују казне за повреду ове уредбе и усвајају све потребне мере којима обезбеђују њихову примену. Прописане казне морају да буду делотворне, сразмерне и превентивне.
				
	Извештај Комисије о финансирању
				
	Члан 22.
				Најкасније до 31. децембра 2008. године Комисија објављује извештај о начелима финансирања мера обезбеђивања у цивилном ваздухопловству. Извештај Комисије обухвата мере које се усвајају да би се омогућило да се накнаде за обезбеђивања користе искључиво за покривање трошкова обезбеђивања и да се побољша прегледност (транспарентност) накнада. Извештај, такође, одређује начела по којима се штити конкуренција међу аеродромима и авио-превозиоцима, као и начине на које се обезбеђује заштита потрошача при расподели трошкова мера обезбеђивања између пореских обвезника и корисника. Извештају Комисије, може, по потреби, да буде приложен предлог прописа.
	
				Укидање
				
	Члан 23.
				Овом уредбом укида се Уредба (ЕЗ) бр. 2320/2002.
				
	Ступање на снагу
				
	Члан 24.
				1. Ова уредба ступа на снагу 20. дана од дана објављивања у „Службеном листу Европске уније”.
				2. Ова уредба почиње да се примењује од оног датума који је одређен у правилима за извршење усвојеним према члану 4. ставовима 2. и 3. ове уредбе, али најкасније 24 месеца од дана ступања на снагу ове уредбе. 
				3. Уз одступање од става 2. овог члана, члан 4. ставови 2, 3. и 4, члан 8, члан 11. став 2, члан 15. став 1. подстав 2. и чланови 17, 19. и 22. ове уредбе примењују се од дана ступања на снагу ове уредбе.
				
	
	
	
	АНЕКС I
				Заједнички основни стандарди обезбеђивања у ваздухопловству од радњи незаконитог ометања (члан 4. ове уредбе)
	
				1. ОБЕЗБЕЂИВАЊЕ АЕРОДРОМА
	
				1.1. Захтеви при планирању аеродрома 
	
				1. При пројектовању и изградњи нових објеката или при променама постојећих објеката на аеродрому у целини се поштују захтеви за примену заједничких основних стандарда који су одређени у овом анексу и актима за његово извршење.
				2. На аеродромима се успостављају следеће области:
				а) јавни део аеродрома;
				б) контролисана зона аеродрома;
				ц) обезбеђивано-рестриктивна зона аеродрома; 
				д) критични делови обезбеђивано-рестриктивне зоне аеродрома.
				
	1.2. Контрола приступа
	
				1. Приступ у контролисану зону аеродрома је ограничен, да би се неовлашћеним лицима и возилима спречио приступ. 
				2. Приступ у обезбеђивано-рестриктивну зона аеродрома контролише се да би се неовлашћеним лицима и возилима спречио приступ.
				3. Лицима и возилима може да се дозволи приступ у контролисану зону аеродрома и обезбеђивано-рестриктивну зону аеродрома само ако испуњавају захтеване услове обезбеђивања. 
				4. За лица, као и чланове летачке посаде, мора да се изврши провера досијеа лица, пре него што добију идентификациону картицу за чланове посаде или аеродромску пропусницу, које им омогућавају да без пратње приступе у обезбеђивано-рестриктивну зону аеродрома.
				
	1.3. Преглед обезбеђивања лица, која нису путници, и њихових личних ствари 
	
				1. Лица, која нису путници, заједно с њиховим личним стварима, континуирано подлежу прегледу обезбеђивања на месту приступа обезбеђивано-рестриктивној зони аеродрома, на основу случајног узорка, да би се спречило уношење забрањених предмета у обезбеђивано-рестриктивну зону. 
				2. Сва лица која нису путници, заједно с њиховим личним стварима подлежу прегледу обезбеђивања на месту приступа критичним деловима обезбеђивано-рестриктивне зоне аеродрома, да би се спречило уношење забрањених предмета у критичне делове обезбеђивано-рестриктивне зоне.
				
	1.4. Преглед возила
	
				Возила која улазе у обезбеђивано-рестриктивну зону аеродрома прегледају се, да би се спречило уношење забрањених предмета у обезбеђивано-рестриктивну зону.
				
	1.5. Надзирање, патролирање и други облици физичке контроле 
	
				На аеродрому и, ако је то потребно, околном земљишту које је доступно јавности, врши се надзирање, патролирање и други облици физичке контроле ради откривања сумњивог понашања лица или слабих тачака које могу да буду искоришћене за извршење радњи незаконитог ометања, као и ради тога да би се лица одвратила од извршења таквих радњи.
				
	2. ОБЕЛЕЖЕНИ ПРОСТОРИ НА АЕРОДРОМУ
	
				Ваздухоплови који су паркирани на обележеном простору на аеродрому и на које се примењују алтернативне мере из члана 4. став 4. ове уредбе, раздвајају се од ваздухоплова на које се у целини примењују заједнички основни стандарди, да би се спречило угрожавање стандарда обезбеђивања који се примењују на ваздухоплове, путнике, пртљаг, робу и пошту ваздухоплова на које се примењују заједнички основни стандарди.
				
	3. ОБЕЗБЕЂИВАЊЕ ВАЗДУХОПЛОВА
	
				1. Пре одласка, ваздухоплов подлеже провери ваздухоплова или прегледу ваздухоплова, да би се омогућило да у/на ваздухоплову нема ниједног забрањеног предмета. Ваздухоплови који су у транзиту могу да подлежу другим примереним мерама.
				2. Сваки ваздухоплов мора да буде заштићен од неовлашћеног утицаја.
				
	4. ПУТНИЦИ И РУЧНИ ПРТЉАГ
	
				4.1. Преглед обезбеђивања путника и ручног пртљага
	
				1. Сви путници који почињу путовање, трансферни или транзитни путници и њихов ручни пртљаг, подлежу прегледу обезбеђивања, да би се спречило уношење забрањених предмета у обезбеђивано-рестриктивну зону аеродрома и у ваздухоплов.
				2. Трансферни путници и њихов ручни пртљаг могу да се изузму од прегледа обезбеђивања ако:
				a) долазе из државе чланице, изузев ако Комисија или држава чланица из које долазе не располажу подацима да не може да се сматра да је над путницима и њиховим ручним пртљагом спроведен преглед обезбеђивања применом заједничких основних стандарда;
				б) долазе из треће државе за коју се, према регулаторном поступку који је предвиђен у члану 19. став 2. ове уредбе, сматра да примењује стандарде обезбеђивања који су еквивалентни заједничким основним стандардима. 
				3. Транзитни путници и њихов ручни пртљаг могу да се изузму од прегледа обезбеђивања ако:
				а) остају у ваздухоплову;
				б) не мешају се са одлазећим путницима над којима је спроведен преглед, изузев са онима који се укрцавају у исти ваздухоплов;
				ц) долазе из државе чланице, изузев ако Комисија или држава чланица из које долазе, не располажу подацима да не може да се сматра да је над путницима и њиховим ручним пртљагом већ спроведен преглед обезбеђивања применом заједничких основних стандарда;
				д) долазе из треће државе за коју се, према регулаторном поступку који је предвиђен у члану 19. став 2. ове уредбе, сматра да примењује стандарде обезбеђивања који су еквивалентни заједничким основним стандардима. 
				
	4.2. Заштита путника и ручног пртљага
	
				1. Путници и њихов ручни пртљаг морају да се заштите од неовлашћеног утицаја од тачке на којој је над њима спроведен преглед обезбеђивања до одласка ваздухоплова којим путују.
				2. Одлазећи путници над којима је спроведен преглед обезбеђивања не смеју да се мешају са долазећим путницима, изузев ако ови:
				a) долазе из државе чланице, изузев ако Комисија или држава чланица из које долазе не располажу подацима, таквим да не може да се сматра да је над путницима и њиховим ручним пртљагом већ спроведен преглед обезбеђивања применом заједничких основних стандарда;
				б) долазе из треће државе за коју се, према регулаторном поступку који је предвиђен у члану 19. став 2. ове уредбе, сматра да примењује стандарде обезбеђивања који су еквивалентни заједничким основним стандардима. 
				
	4.3. Потенцијално проблематични путници
	
				Пре одласка, потенцијално проблематични путници подлежу одговарајућим мерама обезбеђивања.
				
	5. ПРЕДАТИ ПРТЉАГ 
	
				5.1. Преглед обезбеђивања предатог пртљага 
	
				1. Пре утовара у ваздухоплов, сав предати пртљаг подлеже прегледу обезбеђивања, да би се спречило уношење забрањених предмета у обезбеђивано-рестриктивну зону аеродрома и у ваздухоплов.
				2. Трансферни предати пртљаг може да се изузме од прегледа обезбеђивања ако:
				а) долази из државе чланице, изузев ако Комисија или та држава чланица располажу таквим подацима, да не може да се сматра да је над предатим пртљагом спроведен преглед обезбеђивања применом заједничких основних стандарда;
				б) долази из треће државе за коју се, према регулаторном поступку који је предвиђен у члану 19. став 2. ове уредбе, сматра да примењује стандарде обезбеђивања који су еквивалентни заједничким основним стандардима.
				3. Транзитни предати пртљаг може да се изузме од прегледа обезбеђивања, ако остаје у ваздухоплову.
				
	5.2. Заштита предатог пртљага 
	
				Предати пртљаг који се превози ваздухопловом штити се од неовлашћеног утицаја од тачке на којој је над њиме спроведен преглед обезбеђивања, или од тачке на којој га је авио-превозилац прихватио на старање зависно од тога шта се пре догодило, до одласка ваздухоплова којим се превози.
				
	5.3. Упаривање путника и пртљага 
	
				1. Сваки комад предатог пртљага означава се као праћени предати пртљаг или предати пртљаг без пратње.
				2. Предати пртљаг без пратње се не превози, изузев ако је био одвојен због фактора на које путник не може да утиче или је био подвргнут одговарајућој контроли обезбеђивања.
				
	6. РОБА И ПОШТА
	
				6.1. Контрола обезбеђивања робе и поште
	
				1. Сва роба и пошта подлежу контроли обезбеђивања пре утовара у ваздухоплов. Авио-превозилац не прихвата робу или пошту на превоз ваздухопловом, ако није он сам спровео контролу обезбеђивања или ако регулисани агент, познати пошиљалац или стални пошиљалац не потврде ову контролу и не одговарају за њену правилност.
				2. Трансферна роба и трансферна пошта могу да подлежу алтернативној контроли обезбеђивања, која се детаљно описује у актима за извршење ове уредбе.
				3. Транзитна роба и транзитна пошта могу да буду изузети од контроле обезбеђивања, ако остају у ваздухоплову. 
				
	6.2. Заштита робе и поште 
	
				1. Роба и пошта који се превозе ваздухопловом обезбеђују се од неовлашћеног утицаја од тачке на којој је окончана контрола обезбеђивања до одласка ваздухоплова којим се превозе.
				2. Роба и пошта који после спроведене контроле обезбеђивања нису довољно заштићене од неовлашћеног утицаја, подлежу прегледу обезбеђивања.
				
	7. ПОШТА И МАТЕРИЈАЛ АВИО-ПРЕВОЗИОЦА
	
				Пошта и материјал авио-превозиоца подлежу контроли обезбеђивања и обезбеђивању до утовара у ваздухоплов, да би се спречило уношење забрањених предмета у ваздухоплов.
				
	8. ЗАЛИХЕ НАМЕЊЕНЕ ПОТРОШЊИ ТОКОМ ЛЕТА
	
				Залихе намењене потрошњи током лета, укључујући храну и пиће за превоз или за коришћење у ваздухоплову, подлежу контроли обезбеђивања и потом заштити до утовара у ваздухоплов, да би се спречило уношење забрањених предмета у ваздухоплов.
				
	9. ЗАЛИХЕ НАМЕЊЕНЕ ПОТРОШЊИ НА АЕРОДРОМУ
	
				Залихе намењене продаји или коришћењу у обезбеђивано-рестриктивној зони аеродрома, укључујући залихе за бесцаринску трговину (duty-free shops) и ресторане, подлежу контроли обезбеђивања да би се спречило уношење забрањених предмета у те области.
				
	10. МЕРЕ ОБЕЗБЕЂИВАЊА У ЛЕТУ
	
				1. Не дирајући у одговарајућа правила безбедности у ваздухопловству:
				а) неовлашћеним лицима онемогућава се приступ у пилотску кабину док траје лет; 
				б) потенцијално проблематични путници у лету подлежу одговарајућим мерама обезбеђивања.
				2. Да би се спречиле радње незаконитог ометања, у лету се примењују одговарајуће мере обезбеђивања као, на пример, обука летачке посаде и кабинског особља.
				3. Са изузетком оружја које се превози у пртљажном простору ваздухоплова, у ваздухоплов не сме да се уноси оружје, ако нису испуњени захтевани услови за обезбеђивање предвиђени националним прописима и ако одговарајућа држава није за то издала потребна одобрења.
				4. Одредба става 3. примењује се и на официра за обезбеђивање током лета, ако носи оружје.
				
	11. ЗАПОШЉАВАЊЕ И ОСПОСОБЉАВАЊЕ ОСОБЉА
	
				1. Лица која примењују или која су одговорна за примену прегледа обезбеђивања, контролу приступа или контролу обезбеђивања запошљавају се, оспособљавају и, по потреби, стичу одговарајућу потврду (сертификат), чиме се осигурава њихова подобност за запослење и оспособљеност за извршавање додељених задатака.
				2. Лица, изузев путника, која морају да имају приступ у обезбеђивано-рестриктивну зону аеродрома, морају да заврше обуку у области обезбеђивања, после чега им се издаје аеродромска пропусница или идентификациона картица за члана посаде (CMC).
				3. Обука лица о којима је реч у ставовима 1. и 2. одвија се на почетној и на периодичној основи.
				4. Инструктори који спроводе обуку лица о којима је реч у ставовима 1. и 2. морају да имају потребне квалификације.
				
	12. ОПРЕМА ЗА ОБЕЗБЕЂИВАЊЕ
	
				Опрема која се користи за прегледе обезбеђивања, контролу приступа и контролу обезбеђивања мора да буде усклађена са дефинисаним спецификацијама и у стању да примењује одговарајућу контролу обезбеђивања. 
				
	
	
	АНЕКС II
	
				Заједничке спецификације за национални програм за контролу квалитета мера обезбеђивања у ваздухопловству који свака држава чланица мора да примени у области обезбеђивања у цивилном ваздухопловству
	
				1. ДЕФИНИЦИЈЕ
	
				1.1. За потребе овог анекса, примењују се следеће дефиниције:
				1. „активности праћења усаглашености” (compliance monitoring activities) означавају било који поступак или процес који се користи за процењивање примене ове уредбе и националног програма за обезбеђивање у ваздухопловству;
				2. „верификација” (verification) означава активности проверивача (одитора) којима он утврђује да ли је посебна мера обезбеђивања стварно успостављена; 
				3. „годишњи обим саобраћаја” (annual traffic volume) означава укупан број путника у доласку, одласку или у транзиту (рачунају се само једном);
				4. „инспекција” (inspection) означава испитивање примене мера и процедура обезбеђивања, да би се утврдило да ли се они примењују ефективно и према захтеваном стандарду и открило било какво одступање;
				5. „интервју” (interview) означава усмену проверу коју примењује проверивач да би се утврдило да ли се примењују посебне мере или поступци обезбеђивања; 
				6. „одступање” (deficiencу) означава неусклађеност са захтевима за обезбеђивање у ваздухопловству; 
				7. „одговарајући орган” (appropriate authoritу) означава национални орган кога држава чланица именује сагласно члану 9. ове уредбе и који је одговоран за координацију и праћење примене националног програма за обезбеђивање у ваздухопловству; 
				8. „посматрање” (observation) означава визуелну проверу коју примењује проверивач (одитор) да би се утврдило да ли се примењују мере или процедуре обезбеђивања;
				9. „провера мера обезбеђивања” (security audit) означава детаљно испитивање мера и процедура обезбеђивања да би се утврдило да ли се они примењују потпуно и континуирано;
				10. „проверивач” (auditor) означава свако лице које спроводи активности праћења усаглашености на националном нивоу у име одговарајућег органа;
				11. „репрезентативни узорак” (representative sample) означава избор од више могућих опција за праћење, у довољном броју и обиму, којим се обезбеђује основа за доношење општих закључака о примени стандарда;
				12. „слаба тачка” (vulnerability) означава било коју слабост у примени мера и поступака која може да се искористи за извршење радње незаконитог ометања;
				13. „сертификација” (certification) означава формалну оцену и потврђивање од стране одговарајућег органа или у име одговарајућег органа да је лице компетентно да извршава функције проверивача на прихватљивом нивоу који одређује одговарајући орган;
				14. „тест” (test) означава пробу мера обезбеђивања у ваздухопловству, при којој одговарајући орган симулира намеру извршења радње незаконитог ометања у сврхе проверавања ефективности примене постојећих мера обезбеђивања.
				
	2. ОВЛАШЋЕЊА ОДГОВАРАЈУЋЕГ ОРГАНА
	
				2.1. Одговарајућем органу државе чланице морају да се обезбеде неопходна овлашћења која су му потребна да прати и принудно извршава све захтеве из ове уредбе и аката за њено извршење, укључујући и овлашћење за изрицање казни према члану 21. ове уредбе.
				2.2. Одговарајући орган спроводи активности праћења усаглашености и овлашћен је да захтева да свако уочено одступање буде отклоњено у одређеном року. 
				2.3. При одређивању активности за отклањање одступања и мера принуде примењује се поступан и сразмеран приступ. Приступ се састоји из постепених корака који се следе док се одступање не отклони, укључујући:
				а) савете и препоруке;
				б) формална упозорења;
				ц) обавештење о принудној мери;
				д) управне казне и судске поступке.
				Одговарајући орган може да изостави један или више од ових корака, посебно кад је одступање озбиљно и понавља се.
	
				3. ЦИЉЕВИ И САДРЖАЈ НАЦИОНАЛНОГ ПРОГРАМА ЗА КОНТРОЛУ КВАЛИТЕТА 
	
				3.1. Циљеви националног програма за контролу квалитета јесу да се – путем активности праћења усаглашености – провери да ли се мере обезбеђивања у ваздухопловству примењују ефективно и правилно и утврди ниво усаглашености са овом уредбом и националним програмом за обезбеђивање у ваздухопловству.
				3.2. Национални програм за контролу квалитета састоји се од следећих елемената:
				а) организационе структуре, одговорности и ресурса;
				б) описа послова и неопходних квалификација за провериваче;
				ц) активности праћења усаглашености, укључујући обим провера обезбеђивања, инспекција, тестова, као и, после стварног или могућег нарушавања обезбеђивања, истраге, учесталост провера обезбеђивања и инспекција, као и класификовање усаглашености;
				д) испитивање (survey), где постоји разлог да се преиспитају потребе обезбеђивања; 
				е) активности за отклањање одступања, са појединостима који се односе на извештаје о одступањима, накнадном праћењу (follow-up) и отклањању одступања, ради обезбеђивања усаглашености са захтевима за обезбеђивање у ваздухопловству;
				ф) мера принуде и, по потреби, казни, како је то предвиђено у тачкама 2.1. и 2.3. овог анекса;
				г) извештај о спроведеним активностима праћења усаглашености, укључујући, тамо где је могуће, размену информација о нивоима усаглашености између националних органа;
				х) поступак праћења мера унутрашње контроле квалитета коју спроводе аеродроми, оператери или субјекти;
				и) поступак евидентирања и анализе резултата националног програма за контролу квалитета, да би се утврдили трендови и водила будућа политика развоја.
	
				4. ПРАЋЕЊЕ УСАГЛАШЕНОСТИ
	
				4.1. Сви аеродроми, оператери и други субјекти који су одговорни за обезбеђивање у ваздухопловству подлежу редовном праћењу, да би се омогућило брзо откривање и отклањање одступања.
				4.2. Праћење се одвија сагласно националном програму за контролу квалитета, при чему се узимају у обзир ниво претње, врста и природа операција, стандард примене, резултати унутрашње контроле квалитета мера обезбеђивања коју примењују аеродроми, оператери или субјекти, и други чиниоци и процене који утичу на учесталост праћења.
				4.3. Праћење обухвата праћење примене и ефективности мера унутрашње контроле квалитета коју примењују аеродроми, оператери и субјекти.
				4.4. Праћење на сваком појединачном аеродрому се састоји од одговарајуће комбинације активности праћења усаглашености и обезбеђује свеобухватан преглед примене мера обезбеђивања у овој области. 
				4.5. Вођење, одређивање приоритетних послова и организација програма за контролу квалитета независни су од оперативне примене мера предузетих на основу националног програма за обезбеђивање у ваздухопловству.
				4.6. Активности праћења усаглашености подразумевају проверу мера обезбеђивања, инспекцију мера обезбеђивања и тест мера обезбеђивања.
	
				5. МЕТОДОЛОГИЈА
	
				5.1. Методологија за спровођење активности праћења усклађена је са стандардизованим приступом, који обухвата додељивање задатака, планирање, припрему, активности на лицу места, класификацију налаза, израду коначног извештаја и процес отклањања недостатака.
				5.2. Активност праћења усаглашености заснива се на систематичном прикупљању информација путем посматрања, интервјуа, прегледа докумената и верификације.
				5.3. Праћење усаглашености укључује, како најављене, тако и ненајављене активности.
	
				6. ПРОВЕРА ОБЕЗБЕЂИВАЊА
	
				6.1. Провером обезбеђивања су обухваћене:
				а) све мере обезбеђивања на аеродрому; или
				б) све мере обезбеђивања које примењује појединачни аеродром, терминал аеродрома, оператер или субјекат; или
				ц) одређени део националног програма за обезбеђивање у ваздухопловству.
				6.2. Методологија за спровођење провере обезбеђивања узима у обзир следеће елементе:
				а) најаву провере обезбеђивања и, по потреби, прослеђивање упитника пре провере;
				б) фазу припреме, која обухвата преглед попуњеног упитника пре провере, као и друге релевантне документације;
				ц) уводни састанак са представницима аеродрома/оператера/субјекта, пре почетка активности на лицу места;
				д) активности на лицу места;
				е) завршни састанак и представљање извештаја;
				ф) кад су утврђена одступања – процес отклањања одступања и праћење тог процеса.
				6.3. Да би се потврдило да се мере обезбеђивања примењују, спровођење провере обезбеђивања заснива се на систематичном прикупљању информација путем једне или више следећих техника:
				а) преглед докумената;
				б) посматрање;
				ц) интервјуисање;
				д) верификација.
				6.4. На аеродромима са годишњим обимом саобраћаја већим од 10.000.000 путника, провере обезбеђивања, које обухватају све стандарде обезбеђивања у ваздухопловству, спроводе се минимум сваке четврте године. Испитивање укључује репрезентативни узорак информација. 
				
	7. ИНСПЕКЦИЈА
	
				7.1. Обим инспекције обухвата најмање један сет непосредно повезаних мера обезбеђивања из Анекса I ове уредбе и одговарајућих аката за извршење који се прате као појединачна активност, или у оквиру разумног рока који није дужи од три месеца. Испитивање укључује репрезентативни узорак информација. 
				7.2. Сет непосредно повезаних мера обезбеђивања јесте сет два или више захтева из Анекса I ове уредбе и одговарајућих аката за извршење, који у тој мери блиско утичу једни на друге да постизање циља не може погодно да се процени ако се они заједно не разматрају. Ови сетови укључују оне који су наведени у Додатку I овог анекса.
				7.3. Инспекција се не најављује. Ипак, кад одговарајући орган сматра да то није изводљиво, инспекција може да се најави. Методологија за спровођење инспекције узима у обзир следеће елементе:
				а) фазу припреме;
				б) активности на лицу места;
				ц) завршни састанак, зависно од учесталости и резултата активности праћења;
				д) извештај/евидентирање;
				е) процес отклањања одступања и његово праћење.
				7.4. Да би се утврдило да ли су мере обезбеђивања ефективне, спровођење инспекције се заснива на систематичном прикупљању информација путем једне или више следећих техника:
				а) преглед докумената;
				б) посматрање;
				ц) интервјуисање;
				д) верификација.
				7.5. На аеродромима са годишњим обимом саобраћаја већим од 2.000.000 путника, најмања учесталост инспекције свих целина непосредно повезаних мера обезбеђивања из поглавља 1. до 6. Анекса I ове уредбе јесте најмање једном у 12 месеци, изузев ако је у том периоду на аеродрому спроведена провера обезбеђивања. Учесталост инспекције свих мера обезбеђивања из поглавља 7. до 12. Анекса I ове уредбе одређује одговарајући орган на основу процене ризика.
				7.6. Кад држава чланица нема аеродром са годишњим обимом саобраћаја већим од 2.000.000 путника, захтеви из тачке 7.5. овог анекса примењују се на онај аеродром на њеној територији са највећим годишњим обимом саобраћаја. 
	
				8. ТЕСТОВИ
	
				8.1. Тестови се спроводе да би се испитала ефективност примене најмање једне од следећих мера обезбеђивања:
				а) контрола приступа у обезбеђивано-рестриктивну зону аеродрома;
				б) заштита ваздухоплова;
				ц) преглед обезбеђивања путника и ручног пртљага;
				д) преглед обезбеђивања особља и њихових личних ствари;
				е) заштита предатог пртљага; 
				ф) преглед обезбеђивања робе и поште; 
				г) заштита робе и поште.  
				8.2. Мора да се изради протокол о тесту, укључујући методологију, уз поштовање прописа и безбедносних и оперативних захтева. Методологија узима у обзир следеће елементе: 
				а) фазу припреме;
				б) активности на лицу места;
				ц) завршни састанак, зависно од учесталости и резултата активности праћења;
				д) извештај/евидентирање;
				е) поступак отклањања одступања и његово праћење.
	
				9. ИСПИТИВАЊЕ (SURVEY)
	
				9.1. Испитивање се спроводи увек када одговарајући орган утврди да је потребно поново процењивање операција, да би се открила и отклонила било која слаба тачка. Кад се открије слаба тачка, одговарајући орган захтева примену заштитних мера сразмерних претњи.
	
				10. ИЗВЕШТАВАЊЕ
	
				10.1. О активностима праћења усаглашености израђују се извештаји, или се оне евидентирају, у стандардизованом облику који омогућава сталну анализу трендова.
				10.2. Укључују се следећи елементи:
				а) врста активности;
				б) аеродром, оператер или субјект који се прати;
				ц) датум и време активности;
				д) име и презиме проверивача (одитора) који спроводе активности;
				е) обим активности;
				ф) налази, са одговарајућим одредбама националног програма за обезбеђивање у ваздухопловству;
				г) класификација усаглашености;
				х) препоруке за отклањање одступања, по потреби;
				и) рок за отклањање одступања, по потреби.
				10.3. У случају када се утврде одступања, одговарајући орган о налазу извештава аеродром, оператера или субјект који су предмет праћења.
	
				11. ЗАЈЕДНИЧКА КЛАСИФИКАЦИЈА УСКЛАЂЕНОСТИ
	
				11.1. Примена националног програма за обезбеђивање у ваздухопловству процењује се путем активности праћења усаглашености на основу хармонизованог система класификације усаглашености наведеног у Додатку II овог анекса.
	
				12. ОТКЛАЊАЊЕ ОДСТУПАЊА
	
				12.1. Уочена одступања морају брзо да се отклањају. Уколико одступања не могу да се брзо отклоне, примењују се мере компензације.
				12.2. Одговарајући орган захтева да аеродроми, оператери или субјекти који су предмет активности праћења усаглашености поднесу на сагласност акциони план за отклањање свих одступања наведених у извештају, заједно са роком за примену корективних мера, и да потврде кад поступак отклањања одступања буде окончан.
	
				13. АКТИВНОСТИ НАКНАДНОГ ПРАЋЕЊА КОЈЕ СЕ ОДНОСЕ НА ВЕРИФИКАЦИЈУ ОТКЛАЊАЊА ОДСТУПАЊА
	
				13.1. После потврђивања аеродрома, оператера или субјеката који су предмет праћења да су захтеване корективне мере примењене, одговарајући орган проверава примену корективних мера.
				13.2. У активностима накнадног праћења користи се најрелевантнији метод праћења.
	
				14. РАСПОЛОЖИВОСТ ПРОВЕРИВАЧА
	
				14.1. Свака држава чланица обезбеђује да довољан број проверивача буде на располагању одговарајућем органу, непосредно или под његовим надзорoм, за спровођење свих активности праћења усаглашености.
	
				15. КРИТЕРИЈУМИ ЗА ПРОВЕРИВАЧЕ
	
				15.1. Свака држава чланица омогућава да проверивачи који обављају поверене послове у име одговарајућег органа:
				а) немају уговорних или новчаних обавеза према аеродрому, оператеру или субјекту који је предмет праћења;
				б) да су одговарајуће оспособљени, што обухвата довољно теоријско знање и практично искуство из предметне области.
				Проверивачи се подвргавају сертификацији или еквивалентном одобравању од стране одговарајућег органа.
				15.2. Проверивачи морају да:
				а) познају важеће мере обезбеђивања и начин њихове примене у операцијама које испитују, укључујући:
				– познавање начела обезбеђивања,
				– познавање задатака надзора,
				– познавање чинилаца који утичу на учинак запосленог;
				б) имају практично знање о технологијама и техникама обезбеђивања;
				ц) познају принципе, поступке и технике праћења усаглашености;
				д) имају практично знање о операцијама које проверавају;
				е) познају улогу и овлашћења проверивача.
				15.3. Проверивачи похађају обуку за обнављање знања онолико често колико је потребно да одрже постојећа и стекну нова знања, уз уважавање развоја у области обезбеђивања.
	
				16. ОВЛАШЋЕЊА ПРОВЕРИВАЧА
	
				16.1. Проверивачи који спроводе активности праћења морају да имају довољна овлашћења да би прикупили информације неопходне за извршавање њихових задатака.
				16.2. Проверивачи морају да приликом спровођења активности праћења усаглашености имају овлашћење одговарајућег органа, које им уједно омогућава и приступ свим потребним областима.
				16.3. Проверивачи су овлашћени да:
				а) неодложно приступе свим потребним областима, укључујући ваздухоплове и зграде, у сврхе поступка праћења; и
				б) захтевају правилну примену или понављање мера обезбеђивања.
				16.4. Ради заштите овлашћења проверивача, одговарајући орган поступа сагласно тачки 2.3. овога анекса у следећим случајевима:
				а) намерно ометање проверивача;
				б) пропуштање или одбијање да се проверивачу доставе информације које је захтевао;
				ц) ако се проверивачу доставе нетачне или збуњујуће информације, с намером да се проверивач обмане; и
				д) лажно представљање као проверивача, с намером преваре.
	
				17. НАЈБОЉА ПРАКСА
	
				17.1. Државе чланице обавештавају Комисију о најбољој пракси у вези са програмом за контролу квалитета мера обезбеђивања у ваздухопловству, методологијом провере обезбеђивања и проверивачима. Комисија ове информације прослеђује државама чланицама.
	
				18. ИЗВЕШТАВАЊЕ КОМИСИЈЕ
	
				18.1. Сваке године државе чланице подносе Комисији извештај о мерама које су предузете да би испуниле обавезе из ове уредбе, као и о стању обезбеђивања у ваздухопловству на аеродромима на својој територији. Референтни период за извештај јесте 1. јануар – 31. децембар. Извештај се предаје најкасније три месеца после истека референтног периода.
				18.2. Садржај извештаја мора да буде усклађен са Додатком III овог анекса, уз примену модела кога одређује Комисија.
				18.3. Комисија прослеђује државама чланицама главне закључке изведене из ових извештаја.
	
	
				Додатак I
	
				Елементи који се укључују у сет непосредно повезаних мера обезбеђивања
	
				Низови непосредно повезаних мера обезбеђивања из тачке 7.1. Анекса II ове уредбе укључују следеће елементе Анекса I ове уредбе и одговарајућих одредаба аката за извршење ове уредбе.
				За тачку 1 – Обезбеђивање аеродрома:
				(i) тачка 1.1; или
				(ii) тачка 1.2 (изузев одредаба о аеродромским пропусницама и пропусницама за возила); или 
				(iii) тачка 1.2 (одредбе о аеродромским пропусницама); или 
				(iv) тачка 1.2 (одредбе о пропусницама за возила); или 
				(v) тачка 1.3. и релевантни елементи тачке 12; или 
				(vi) тачка 1.4; или 
				(vii) тачка 1.5.
				За тачку 2 – Обележени простор на аеродрому:
				цела тачка
				За тачку 3 – Обезбеђивање ваздухоплова:
				(i) тачка 3.1; или
				(ii) тачка 3.2.
				За тачку 4 – Путници и ручни пртљаг:
				(i) тачка 4.1 и релевантни елементи тачке 12; или
				(ii) тачка 4.2; или
				(iii) тачка 4.3. 
				За тачку 5 – Предати пртљаг:
				(i) тачка 5.1 и релевантни елементи тачке 12; или
				(ii) тачка 5.2; или
				(iii) тачка 5.3. 
				За тачку 6 – Роба и пошта:
				(i) све одредбе о прегледу обезбеђивања и контроли обезбеђивања које примењује регулисани агент, изузев оног што је одређено у тачкама (ii) до (v) испод; или
				(ii) све одредбе о контроли обезбеђивања које примењује познати пошиљалац; или
				(iii) све одредбе о сталном пошиљаоцу; или
				(iv) све одредбе о превозу робе и поште; или
				(v) све одредбе о заштити робе и поште на аеродрому.
				За тачку 7 – Пошта и материјал авио-превозиоца:
				цела тачка
				За тачку 8 – Залихе намењене потрошњи током лета:
				цела тачка
				За тачку 9 – Залихе намењене потрошњи на аеродрому:
				цела тачка
				За тачку 10 – Мере обезбеђивања у лету:
				цела тачка
				За тачку 11 – Запошљавање и оспособљавање особља:
				(i) све одредбе о запошљавању особља на аеродрому, код авио-превозиоца или субјекта;
				(ii) све одредбе о оспособљавању особља на аеродрому, код авио-превозиоца или субјекта.
	
				Додатак II
	
				Хармонизован систем класификације усаглашености
	
				За процењивање примене националног програма за обезбеђивање у ваздухопловству користи се следећа класификација усаглашености.
				
					
						
							
							
							
							
								Провера обезбеђивања
							
							
								Инспекција
							
							
								Тест
							
						
						
							
								Потпуно усаглашен
							
							
								√
							
							
								√
							
							
								√
							
						
						
							
								Усаглашен, са пожељним побољшањима
							
							
								√
							
							
								√
							
							
								√
							
						
						
							
								Неусаглашен
							
							
								√
							
							
								√
							
							
								√
							
						
						
							
								Неусаглашен, са озбиљним одступањима
							
							
								√
							
							
								√
							
							
								√
							
						
						
							
								Не примењује се
							
							
								√
							
							
								√
							
							
								√
							
						
						
							
								Непотврђено
							
							
								√
							
							
								√
							
							
								√
							
						
					
				
				
	
	Додатак III
	
				САДРЖАЈ ИЗВЕШТАЈА КОМИСИЈИ
	
				1. Организациона структура, одговорности и ресурси 
				а) структура организације контроле квалитета, одговорности и ресурси, укључујући планиране будуће измене и допуне (видети тачку 3.2 .а) овог анекса);
				б) број проверивача – постојећи и планиран (видети тачку 14. овог анекса);
				ц) обуке које су завршили проверивачи (видети тачку 15.2. овог анекса). 
				2. Оперативне активности праћења
				Све примењене активности праћења, посебно:
				а) врсте (провера обезбеђивања, почетна инспекција, накнадна инспекција, тест, друго);
				б) аеродром, оператер или субјект који је праћен;
				ц) обим примене;
				д) учесталост;
				е) укупан број радних дана/по човеку која су лица провела на терену.
				3. Активности за отклањање одступања
				а) статус примене активности за отклањање одступања;
				б) главне активности које су предузете или планиране (нпр. новоуведена радна места, набављена опрема, конструкциони радови) и напредак који је постигнут у отклањању одступања;
				ц) примењене мере принуде (видети тачку 3.2. ф) овог анекса).
				4. Општи подаци и трендови
				а) укупан национални годишњи путнички и робни саобраћај и број операција (полетања и слетања) ваздухоплова;
				б) списак аеродрома по категоријама;
				ц) број авио-превозилаца који делују на територији по категоријама (национални, из ЕУ, из треће државе);
				д) број регулисаних агената;
				е) број предузећа за снабдевање храном (catering companies);
				ф) број предузећа за чишћење;
				г) приближан број других субјеката који имају одгoворности у обезбеђивању у ваздухопловству (познати пошиљаоци, предузећа за земаљско опслуживање). 
				5. Стање обезбеђивања у ваздухопловству на аеродромима
				Опште стање у вези са обезбеђивањем у ваздухопловству на аеродромима у држави чланици. 
	
