


	
	Zakon


	
			На основу члана 29. став 4. Закона о бесплатној правној помоћи („Службени гласник РС”, број 87/18), 
			Mинистар правде доноси
			ПРАВИЛНИК
			о организацији и начину спровођења обуке за примену Закона о бесплатној правној помоћи
			"Службени гласник РС", број 68 од 25. септембра 
			2019.
			Члан 1.
			Овим правилником прописује се организација и начин спровођења обуке за примену Закона о бесплатној правној помоћи (у даљем тексту: Закон) коју похађају лица ради добијања дозволе да у надлежном органу управе одлучују о захтевима за одобравање бесплатне правне помоћи или састављање јавнобележничких исправа или посредовање у решавању спорова (у даљем тексту: посредовање).
			Члан 2.
			Обука се састоји од теоријске и практичне наставе.
			Часове теоријске и практичне наставе одржавају стручњаци за поједине области из којих се одржава теоријска и практична настава.
			Члан 3.
			На обуци може да учествује дипломирани правник који има најмање три године радног искуства на пословима правне струке.
			Позив на обуку са местом и временом обуке упућује министарство надлежно за послове правосуђа (у даљем тексту: министарство) јединицама локалне самоуправе.
			Пријава за обуку подноси се министарству.
			Члан 4.
			Обука се спроводи у два радна дана.
			Обука се организује у два дела који се састоје из теоријске и практичне наставе.
			Један радни дан теоријске наставе састоји се од шест часова који трају по 45 минута.
			Један радни дан практичне наставе састоји се од рада на студији случаја у трајању од шест часова. 
			Члан 5.
			Први дан обуке обухвата теоријску наставу.
			Првог часа теоријске наставе изучавају се: појам и облици бесплатне правне помоћи; појам и облици бесплатне правне подршке; пружаоци бесплатне правне помоћи и бесплатне правне подршке. 
			Другог часа теоријске наставе изучавају се услови за пружање бесплатне правне помоћи и бесплатне правне подршке.
			Трећег часа теоријске наставе изучава се одобравање коришћења бесплатне правне помоћи и бесплатне правне подршке.
			Четвртог часа теоријске наставе изучавају се: садржина захтева за одобравање бесплатне правне помоћи или састављање јавнобележничке исправе или посредовање; поступање са захтевом; доношење решења о усвајању захтева и његова садржина; доношење решења о одбијању захтева и његова садржина; жалба на решење о одбијању захтева. 
			Петог часа теоријске наставе изучава се упућивање на пружаоца бесплатне правне помоћи или бесплатне правне подршке.
			Шестог часа теоријске наставе изучавају се: доношење решења којим се укида решење о одобравању бесплатне правне помоћи или састављању јавнобележничке исправе или посредовању; решење о одузимању дозволе за поступање по захтеву за одобравање бесплатне правне помоћи или бесплатне правне подршке (у даљем тексту: дозвола); начин на који се побија решење о одузимању дозволе.
			Члан 6.
			Практична настава обухвата обраду студија случаја у вези са одлучивањем о захтеву за остваривање права на бесплатну правну помоћ или бесплатну правну подршку и упућивањем на пружаоце. Студије случаја односе се на: 
			1) доношење решења о усвајању, односно одбијању захтева за одобравање бесплатне правне помоћи или састављање јавнобележничке исправе или посредовање;
			2) упућивање на регистроване пружаоце, за сваку групу корисника из Закона и то посебно за парнични, ванпарнични, извршни, управни и кривични поступак. 
			Члан 7.
			Овај правилник ступа на снагу 1. октобра 2019. године. 
			Број 110-00-305/2019-05
			У Београду, 20. септембра 2019. године
			Министар,
			Нела Кубуровић, с.р.
	

