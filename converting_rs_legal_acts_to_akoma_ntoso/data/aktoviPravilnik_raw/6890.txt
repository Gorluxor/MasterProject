


	
	Zakon


	
				На основу члана 15. Закона о Високом савету судства („Службени гласник РС”, бр. 116/08, 101/10, 88/11 и 106/15) и чл. 6. и 8. Правилника о критеријумима, мерилима, поступку и органима за вредновање рада судија и председника судова („Службени гласник РС”, бр. 81/14, 142/14, 41/15 и 7/16),
				Високи савет судства на седници одржаној 4. јула 2017. године, донео је
				ПРАВИЛНИК
				о раду Комисије за вредновање рада судија и председника судова
				"Службени гласник РС", број 69 од 14. јула 
				2017.
				Члан 1.
				Овим правилником уређује се начин рада Комисије за вредновање рада судија и председника судова (у даљем тексту: Комисија), као сталног радног тела Високог савета судства (у даљем тексту: Савет). 
				Члан 2.
				Комисија се састоји од председника и два члана. 
				Председника и чланове Комисије именује Савет из реда изборних чланова Савета – судија. 
				Члан 3.
				Комисија доноси одлуку о отпочињању поступка вредновања рада судија и председника судова.
				У одлуци о отпочињању поступка вредновања рада судија и председника судова наводи се име и презиме судије чији се рад вреднује, период рада комисије за спровођење поступка вредновања и утврђивање оцене рада судија и председника судова, датум од када отпочиње поступак вредновања, датум окончања овог поступка као и седиште суда у коме комисија врши вредновање. 
				Комисија именује секретара сваке комисије за спровођење поступка вредновања и утврђивање оцене рада судија и председника судова. 
				Комисија координира рад комисија за спровођење поступка вредновања и утврђивање оцене рада судија и председника судова, разматра спорна питања у вези поступка вредновања рада судија и председника судова, даје смернице комисијама за спровођење поступка вредновања и утврђивање оцене рада судија и председника судова, као и предлоге за унапређење поступка вредновања и рада комисија за спровођење поступка вредновања и утврђивање оцене рада судија и председника судова.
				Члан 4.
				Комисија подноси Савету извештај о предузетим радњама у поступку вредновања рада судија и председника судова, по окончању поступка вредновања као и увек када Савет то затражи.
				Члан 5.
				За свој рад Комисија одговара Савету, који обезбеђује услове за њен рад. 
				Сви судови су дужни да пружају помоћ Kомисији и да јој достављају податке потребне за рад. 
				Административна канцеларија Савета пружа административну и стручну помоћ Комисији као сталном радном телу Савета, у складу са законом, Пословником о раду Високог савета судства и другим прописима.
				Члан 6.
				Председник Комисије представља Комисију и руководи њеним радом.
				Комисија доноси одлуке већином гласова својих чланова. 
				Комисија доноси акта која се односе на организацију и спровођење поступка вредновања рада судија и председника судова.
				Члан 7.
				Рад Комисије је јаван.
				Јавност рада Комисије остварује се издавањем саопштења у средствима јавног информисања и објављивањем саопштења на интернет страници Савета. 
				Члан 8.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-4/2017-01
				У Београду, 4. јула 2017. године
				Председник Високог савета судства,
				Драгомир Милојевић, с.р.
	

