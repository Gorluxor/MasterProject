


	
	Zakon


	Редакцијски пречишћен текст
	
	
	На основу члана 54. став 13. Закона о тржишту капитала („Службени гласник РС”, број 31/11),
	Комисија за хартије од вредности, на 197. седници одржаној 29. новембра 2013. године, доноси
	
	ПРАВИЛНИК
	о условима за обављање ревизије финансијских извештаја јавних друштава
	
	"Службени гласник РС", 
	бр. 114 од 23. децембра 2013, 92 од 28. новембра 2018.
	I. ОПШТЕ ОДРЕДБЕ
	Члан 1.
	Овим правилником прописују се: 
	1. критеријуми које друштво за ревизију треба да испуни да би било стављено на Листу друштава за ревизију која могу вршити ревизију финансијских извештаја јавних друштава, односно под којим условима се брише са те листе;
	2. поступак утврђивања и објављивања Листе друштава за ревизију која могу вршити ревизију финансијских извештаја јавних друштава;
	3. консултантске услуге које ревизор може да обавља за јавно друштво; 
	4. минималан садржај извештаја о ревизији. 
	Члан 2.
	Изрази који се користе у овом правилнику имају следеће значење:
	1. Комисија је Комисија за хартије од вредности; 
	
	2. Закон је Закон о тржишту капитала („Службени гласник РС”, број 31/11, 
	112/15 и 108/16);
	3. Друштво за ревизију је друштво за ревизију у смислу закона којим се уређује ревизија;
	4. Законска ревизија је ревизија редовних годишњих и консолидованих финансијских извештаја која је обавезна сагласно закону којим се уређује ревизија;
	5. Листа је списак друштава за ревизију која могу вршити ревизију финансијских извештаја јавних друштава;
	6. Сегмент листе је списак друштава за ревизију која могу да врше ревизију финансијских извештаја јавних друштава у зависности од дела организованог тржишта на коме су укључене хартије од вредности јавног друштва;
	7. Јавно друштво је јавно друштво у смислу Закона;
	7а. Велико правно лице је велико правно 
	лице у смислу закона којим се уређује рачуноводство;
	8. Комора је Kомора овлашћених ревизора у смислу закона којим се уређује ревизија;
	9. Консултантске услуге су додатне услуге уз обављање ревизије.
	*Службени гласник РС, број 92/2018
	Члан 3.
	(1) Обрасци који се наводе у овом правилнику се објављују на интернет страници Комисије.
	(2) Обрасци морају бити попуњени уредно, читљиво и без накнадног преправљања.
	(3) Документација која се прилаже уз захтеве прописане овим правилником подноси се у оригиналу или овереној фотокопији и не може бити старија од 60 дана.
	II. КРИТЕРИЈУМИ ЗА СТАВЉАЊЕ НА ЛИСТУ 
	Члан 4.
	(1) Општи критеријуми које друштво за ревизију треба да испуњава да би могло да буде уврштено на Листу су: 
	
	1. да друштво послује у складу са законом којим се уређујe ревизија; 
	2. да Комисија није у претходне три године: 
	– одбила да прихвати извештај тог друштва о ревизији финансијских извештаја, 
	
	– искључила друштво са Листе из разлога непоступања по одредбама Закона или на основу предузетих мера од стране Министарства финансија у поступку контроле квалитета.
	(2) Посебни критеријуми које друштво за ревизију треба да испуњава да би могло да буде уврштено на одређени сегмент Листе су:
	1. када врши ревизију финансијских извештаја јавног друштва чије су хартије од вредности укључене на МТП 
	
	– најмање два лиценцирана овлашћена ревизора запослена у друштву са пуним радним временом, који имају најмање три године практичног радног искуства у обављању законске ревизије у смислу закона којим се уређује ревизија,
	– најмање пет запослених са пуним радним временом у организационом делу који се бави пословима ревизије;
	2. када врши ревизију финансијских извештаја јавног друштва чије су хартије од вредности укључене на сегмент регулисаног тржишта које није листинг:
	– најмање три лиценцирана овлашћена ревизора запослена у друштву са пуним радним временом, који имају најмање три године практичног радног искуства у обављању законске ревизије у смислу закона којим се уређује ревизија,
	– најмање седам запослених са пуним радним временом у организационом делу који се бави пословима ревизије;
	3. када врши ревизију финансијских извештаја јавног друштва чије су хартије од вредности укључене на листинг:
	– најмање четири лиценцирана овлашћена ревизора запослена у друштву са пуним радним временом, који имају најмање три године практичног радног искуства у обављању законске ревизије у смислу закона којим се уређује ревизија,
	– најмање десет запослених са пуним радним временом у организационом делу који се бави пословима ревизије.
	(3) Сматра се да друштво за ревизију које је уврштено на сегмент Листе за који су прописани виши критеријуми испуњава услове за ревизију финансијских извештаја и за јавна друштва на сегменту са нижим критеријумима.
	(4) Поред посебних критеријума предвиђених ставом 
	2. овог члана, за ревизију финансијских извештаја јавног друштва које је 
	велико правно лице, друштво за ревизију мора да испуњава критеријум у 
	погледу броја овлашћених лиценцираних ревизора прописаних законом којим се 
	уређује ревизија.
	*Службени гласник РС, број 92/2018
	III. ПОСТУПАК УТВРЂИВАЊА И ОБЈАВЉИВАЊА ЛИСТЕ
	*Службени гласник РС, број 92/2018
	Захтев за стављање на Листу
	Члан 5.
	(1) Друштво за ревизију подноси Комисији захтев за стављање на Листу на обрасцу Р-листа.
	(2) Уз захтев за стављање на Листу друштво за 
	ревизију прилаже:
	− фотокопију решења Министарства финансија којим 
	се друштву даје дозвола за обављање послова ревизије;
	− изјаву овлашћеног лица друштва за ревизију о 
	испуњавању општих критеријума прописаних чланом 4. став 1. Правилника;
	− доказ о испуњености посебних критеријума 
	прописаних чланом 4. став 2. Правилника: 
	− списак запослених са подацима о имену и 
	презимену, јединственом матичном броју грађана, радном месту, радном односу 
	на (не)одређено време и датумом од када је лице запослено у организационом 
	делу које се бави пословима ревизије,
	− фотокопију уговора о раду (и анекса уговора о 
	раду),
	− фотокопију обрасца о поднетој пријави на 
	обавезно социјално осигурање (образац М),
	− извештај о транспарентности сачињен на начин 
	прописан законом којим се уређује ревизија, који је допуњен списком јавних 
	друштава и са њима повезаних лица код којих су друштво за ревизију и лица 
	повезана са друштвом за ревизију обављали консултантске услуге у претходној 
	пословној години,
	− доказ о уплати накнаде Комисији;
	− другу документацију на захтев Комисије.
	(3) Документација која се доставља у складу са 
	ставом 2. алинејом 3. овог члана односи се на лиценциране овлашћене ревизоре 
	и друга лица запослена у организационом делу који се бави пословима ревизије 
	и којима се доказује кадровска оспособљеност.
	(4) Захтев из става 1. овог члана подноси се 
	најкасније у року од 60 дана од почетка календарске године за коју ће 
	друштво вршити законску ревизију за коју тражи укључење на Листу.
	(5) Изузетно од рока из става 4. овог члана, 
	друштво за ревизију може поднети образложен захтев за стављање на Листу 
	најкасније до 25. марта текуће године, уз уплату двоструког износа накнаде 
	предвиђене Правилником о тарифи Комисије.
	*Службени гласник РС, број 92/2018
	Члан 5а
	(1) Друштво за ревизију које је уврштено на Листу 
	је дужно да најкасније до 10. марта текуће године поднесе захтев за 
	укључивање на Листу за ту годину на обрасцу Р – Листа текућа година и 
	достави документацију о испуњавању критеријума за одређени сегмент Листе и 
	то:
	− изјаву овлашћеног лица друштва за ревизију о 
	испуњавању општих критеријума прописаних чланом 4. став 1. Правилника;
	− доказ о испуњености посебних критеријума 
	прописаних чланом 4. став 2. Правилника:
	− за новозапослена лица – фотокопију уговора о 
	раду, фотокопију обрасца о поднетој пријави на обавезно социјално осигурање 
	(образац М),
	− за већ запослене – анексе уговора о раду, 
	− за лица којима је престао радни однос-фотокопију 
	обрасца о поднетој пријави на одјаву обавезног социјалног осигурања 
	осигурања,
	− извештај о транспарентности из члана 5. овог 
	правилника, допуњен:
	− датумима закључења уговора о ревизији 
	финансијских извештаја јавних друштава;
	− подацима о укупним приходима са посебно 
	исказаним приходима од јавних друштава и са њима повезаних лица по свим 
	основама у току претходне пословне године;
	− изјавом овлашћеног лица друштва за ревизију да 
	није друштву пружало консултантске услуге из члана 10. овог правилника у тој 
	години нити години за коју му је обављало ревизију финансијских извештаја;
	− доказ о уплати накнаде Комисији;
	− другу документацију на захтев Комисије.
	(2) Документација која се доставља у складу са 
	ставом 1. алинеја 2. овог члана односи се на лиценциране овлашћене ревизоре 
	и друга лица запослена у организационом делу који се бави пословима ревизије 
	и којима се доказује кадровска оспособљеност.
	(3) Изузетно од рока из става 1. овог члана, 
	друштво за ревизију може поднети образложен захтев за укључивање на Листу за 
	ту годину најкасније до 25. марта текуће године, уз уплату двоструког износа 
	накнаде предвиђене Правилником о тарифи Комисије.
	*Службени гласник РС, број 92/2018
	Брисан је ранији назив 
	дела III. ПОСТУПАК УТВРЂИВАЊА И ОБЈАВЉИВАЊА ЛИСТЕ (види члан 6. Правилника - 
	92/2018-56)
	Одлучивање о захтеву
	Члан 6.
	(1) Комисија одлучује о захтевима из чл. 5. и 5а 
	овог правилника у року од 30 дана од дана пријема уредног захтева, а 
	најкасније до 31. марта текуће године, ценећи поднету документацију и 
	извештаје о контроли квалитета уколико су исти достављени Комисији од стране 
	Коморе и других органа.
	(2) Комисија дана 31. марта текуће године на 
	својој интернет страници објављује Листу свих друштава за ревизију која могу 
	вршити ревизију финанијских извештаја јавних друштава чијим хартијама од 
	вредности се тргује на одређеном сегментну тржишта (Листинг, Опен маркет, 
	МТП).
	*Службени гласник РС, број 92/2018
	Брисан је ранији назив 
	члана 7. (види члан 8. Правилника - 92/2018-56)
	Члан 7.
	(1) Друштво за ревизију које се налази на сегменту Листе за који испуњава услове закључно са 31. мартом текуће године може да врши законску ревизију финансијских извештаја јавних друштава за ту годину.
	(2) Друштво за ревизију не може да обавља законску ревизију финансијских извештаја јавног друштва за пословну годину у којој је његов запослени био привремено ангажован у том јавном друштву или је у јавном друштву привремено ангажован у време обављања ревизије.
	Брисани су ранији ст. 3. и 4. (види члан 9. 
	Правилника - 92/2018-56)
	Члан 7а
	(1) Друштво за ревизију укључено на Листу може и 
	након утврђивања коначне Листе дана 31. марта текуће године поднети захтев 
	за укључење на виши сегмент Листе уколико поднесе документацију којом 
	доказује испуњеност посебних услова из члана 4. став 2. овог правилника и 
	достави доказ о уплати накнаде за укључење на тај сегмент Листе.
	(2) Приликом одлучивања о поднетом захтеву из 
	става 1. овог члана, Комисија сходно примењује одредбе члана 6. овог 
	правилника.
	*Службени гласник РС, број 92/2018
	Члан 8.
	(1) Друштво за ревизију које је уврштено на Листу је дужно да обавести Комисију о свакој промени података 
	након које више не испуњава услове из члана 4. овог правилника у року од осам дана од дана настанка те промене на обрасцу Р – промена услова.
	(2) Уз обавештење доставља:
	– образложење разлога због којих не испуњава неки од посебних критеријума и предлог рока у коме ће исте поново достићи,
	– списак јавних друштава са којима је закључило уговоре о законској ревизији финансијских извештаја за текућу годину до момента обавештавања Комисије,
	– изјаву да до поновног достизања тих критеријума неће закључивати уговоре са јавним друштвима чије се хартије од вредности налазе на сегменту тржишта за које више не испуњава услове,
	– изјаву да је обавестило јавна друштва са којима има закључен уговор о обављању послова ревизије о околности да више не испуњава услове за сегмент тржишта на коме су хартије од вредности тог друштва укључене.
	(3) На основу обавештења из става 1. овог члана, Комисија утврђује примерен рок у коме друштво за ревизију треба да поново испуни посебне критеријуме за сегмент листе на који је укључено.
	(4) Уколико након истека рока из става 3. овог члана друштво не достави доказ о испуњавању посебних критеријума који се односе на сегмент Листе на коме је било укључено, Комисија то друштво укључује на сегмент листе за који испуњава услове.
	(5) Изузетно од става 4. овог члана Комисија на образложен захтев може продужити рок за достизање посебних критеријума, али не дуже од 30 дана.
	(6) Друштво за ревизију је дужно да у року од осам дана од укључења на нижи сегмент Листе у смислу става 4. овог члана раскине уговор о ревизији са јавним друштвом из става 2. алинеја 4. овог члана и о томе Комисији достави доказ.
	*Службени гласник РС, број 92/2018
	Члан 8а
	(1) Друштво за ревизију је дужно да у року од осам 
	дана од настанка промене обавести Комисију о повећању, односно смањењу броја 
	лиценцираних овлашћених ревизора у односу на број који је имало приликом 
	подношења захтева за укључење на Листу, а под условом да тиме стиче, односно 
	губи право да обавља ревизију код јавних друштава која су велика правна 
	лица.
	(2) На основу обавештења и достављеног доказа о 
	кадровској оспособљености, Комисија, у оквиру сегмента Листе на који је 
	друштво за ревизију већ укључено, ажурира Листу означавањем да друштво може, 
	односно не може, да врши ревизију и код јавних друштава која су велика 
	правна лица.
	*Службени гласник РС, број 92/2018
	Члан 8б
	Друштво за ревизију 
	које је уврштено на Листу је дужно да Комисији достави решење Министарства 
	финансија о изреченим мерама у поступку контроле квалитета рада према 
	друштву у року од осам дана од пријема истог.
	*Службени гласник РС, број 92/2018
	Искључење са Листе 
	Члан 9.
	(1) Комисија искључује друштво за ревизију са Листе уколико то друштво: 
	
	1. престане да испуњава критеријуме из члана 4. овог правилника; 
	2. не поступи у складу са чланом 8. овог правилника; 
	3. не поступа у складу са чланом 54. ст. 6. и 8. Закона; 
	4. не доставља Комисији додатне информације у случајевима прописаним Законом; 
	
	5. обавља законску ревизију финансијских извештаја и пружа консултантске услуге супротно члану 10. овог правилника; 
	
	6. и лица из члана 54. став 4. Закона која непосредно врше ревизију и управа тог друштва нису независни од јавног друштва у коме се обавља ревизија. 
	
	(2) Комисија може искључити друштво за ревизију са Листе уколико утврди да друштво не поштује стандарде ревизије, Кодекс етике за професионалне рачуновође или одредбе закона, а на основу основу извештаја о контроли квалитета којим су утврђене неправилности и изречених мера од стране Министарства финансија о отклањању тих неправилности или додатних мера.
	(3) Друштво за ревизију је дужно да у року од осам дана од искључења са Листе раскине уговор о ревизији са јавним друштвима и о томе Комисији достави доказ.
	IV. КОНСУЛТАНТСКЕ УСЛУГЕ 
	Члан 10.
	(1) Друштво за ревизију, односно било која организациона јединица у мрежи којој припада, односно са њим повезана лица са друштвом за ревизију не могу 
	
	– у истој години обављати законску ревизију финансијских извештаја јавног друштва и са њим повезаних лица и пружати им консултантске услуге,
	– у текућој години обављати законску ревизију финансијских извештаја јавног друштва и са њим повезаних лица уколико су тим лицима пружане консултантске услуге у претходној години.
	(2) Консултантске услуге из става 1. овог члана се односе на следеће услуге: 
	
	1. припрема и вођење пословних књига и састављања финансијских извештаја;
	2. процена вредности капитала, имовине и/или обавеза које ће бити рефлектоване у финансијским извештајима, односно у којима постоји очигледан сукоб интереса; 
	
	3. заступање у судским поступцима у вези са пореским предметима; 
	4. обрачун пореза и подношење пореских пријава за физичка лица руководиоце у сектору финансија у привредном друштву; 
	
	5. савети у вези са рачуноводственим књижењем пореских обавеза;
	6. дизајнирање система интерне ревизије и интерне контроле, као и њихово спровођење;
	7. дизајнирање и примену информационих система у рачуноводственој области;
	8. актуарске услуге;
	9. друге услуге које би, у конкретним околностима, могле да угрозе независност лиценцираног овлашћеног ревизора или друштва за ревизију и/или да утичу на вредновање позиција у финансијским извештајима.
	V. МИНИМАЛАН САДРЖАЈ ИЗВЕШТАЈА О РЕВИЗИЈИ ФИНАНСИЈСКИХ ИЗВЕШТАЈА ЈАВНИХ ДРУШТАВА 
	
	Члан 11.
	(1) Извештај о обављеној ревизији финансијских извештаја јавног друштва сачињава се у складу са законом којим се уређују ревизија и овим правилником. 
	
	(2) Извештај о законској ревизији најмање садржи: 
	1. мишљење о финансијским извештајима у складу са чланом 54. ст. 5. и 6. Закона;
	2. мишљење о усклађености извештаја о пословању са финансијским извештајима за исту пословну годину; 
	
	3. финансијске извештаје који су били предмет ревизије. 
	(3) Уз извештај из става 2. овог члана, друштво за ревизију је дужно да достави и: 
	
	1. писмо о презентацији финансијских извештаја; 
	2. потврду о независности друштва за ревизију у односу на јавно друштво у складу са законом; 
	
	3. потврду о врсти и вредности консултантских услуга које нису забрањене, а које су друштво за ревизију и са њим повезана лица пружили јавном друштву и лицима повезаним са њим у години у којој је вршена ревизија и њихово процентуално учешће у вредности извршених ревизорских услуга (посебно за друштво за ревизију и посебно за свако од повезаних лица).
	VI. ПРЕЛАЗНЕ И ЗАВРШНЕ ОДРЕДБЕ 
	Члан 12. 
	Одредбе овог правилника ће се примењивати при вршењу законске ревизије финансијских извештаја јавних друштава за 2014. годину и касније. 
	
	Члан 13. 
	Даном ступања на снагу овог правилника престаје да важи Правилник о условима за обављање ревизијe финансијских извештаја јавних друштава („Службени гласник РС”, број 50/12).
	Члан 14. 
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 2/0-01-592/3-13
	У Београду, 29. новембра 2013. године
	Председник Комисије,
	др Зоран Ћировић, 
	с.р.

