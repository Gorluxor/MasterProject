





На основу члана
8. став 6. Закона о ветеринарству („Службени гласник РС”, број 91/05), 
	
	Министар пољопривреде, шумарства
и водопривреде доноси




	
ПРАВИЛНИК
о условима у погледу објеката, опреме, средстава за рад, као и у погледу стручног
кадра које мора да испуњава ветеринарска апотека

„Службени гласник РС“, број 91 од
6. новембра 2009.



I. УВОДНА
ОДРЕДБА
Члан 1.

Овим правилником
ближе се прописују услови у погледу објеката (просторија), опреме и средстава
за рад, као и услови у погледу стручног кадра, које мора да испуњава ветеринарска
апотека.



II. УСЛОВИ
У ПОГЛЕДУ ОБЈЕКАТА
Члан 2.

Објекат ветеринарске
апотеке мора да испуњава следеће услове:
1) да је изграђен од чврстог
материјала који обезбеђује термо и хидро изолацију; 
2) да је својим конструкцијским
решењем изведен тако да не дозвољава улазак глодара, артропода и инсеката у објекат;
3) да има сопствени улаз
који је одвојен од стамбеног дела објекта; 
4) да су подови, зидови и
радне површине објекта глатки, равни, израђени од водоотпорног материјала који се
може лако чистити и прати, а по потреби и дезинфиковати, осим просторије намењене
за смештај запослених;
5) да су подови израђени
од материјала који није клизав и изведени тако да не дозвољавају цурење течности
из објекта;
6) да има водовод, канализацију
и грејање;
7) да је прикључен на електричну
и телефонску мрежу, а за потребе електронске обраде података да има рачунарску опрему:
рачунар, штампач и везу са интернетом;
8) да има природно и вештачко
осветљење;
9) да у свим просторијама
и просторима, у зависности од намене, има обезбеђену одговарајућу температуру;
10) да има просторије и просторе
који су функционално повезани и својим распоредом и величином одговарају намени;

11) да има инсталирану текућу
хладну и топлу воду и уређаје за прање и дезинфекцију руку;
12) да има систем за одвођење
отпадних вода који се улива у јавну канализацију или непропусну септичку јаму, а
изузетно отпадне воде могу да се уливају у природне реципијенте ако објекат има
систем за пречишћавање отпадних вода;
13) да су сви простори у
објекту, укључујући и слободне просторе између и испод радних пултова, ормара и
другог намештаја доступни за лако чишћење и дезинфекцију;
14) да су намештај, полице,
витрине и ормари одговарајуће израде, компактни и чврсти;
15) да на видном месту има
истакнуту таблу са следећим подацима: назив ветеринарске апотеке, адресу, радно
време, број телефона и име и презиме одговорног лица.



III. УСЛОВИ
У ПОГЛЕДУ ПРОСТОРИЈА
Члан 2.

Ветеринарска
апотека мора да има следеће просторије:
1) за издавање лекова-официна;
2) за складиштење и чување
лекова и медицинских средстава намењених употреби у ветеринарској медицини, средстава
за негу животиња и хране за животиње; 
3) за пресвлачење особља
са санитарним чвором.
У оквиру просторије за складиштење
и чување лекова и медицинских средстава намењених употреби у ветеринарској медицини,
средстава за негу животиња и хране за животиње, морају бити обезбеђени простори:
1) за смештај лекова и медицинских
средстава намењених употреби у ветеринарској медицини;
2) за смештај средстава за
негу животиња;
3) за смештај хране за животиње.
Ако ветеринарска апотека
обавља промет токсичних, запаљивих и експлозивних супстанци, поред просторија из
ст. 1. и 2. овог члана мора да има и посебну просторију за смештај ових супстанци
која се може закључавати. 
Ако ветеринарска апотека
обавља промет лекова јаког дејства и опијатних аналгетика намењених употреби у ветеринарској
медицини, за смештај ових лекова мора да има ормаре који се могу закључавати.
Ако ветеринарска апотека
израђује галенске и магистралне лекове, поред просторија из ст. 1. и 2. овог члана
мора да има и следеће просторије:
1) за пријем и складиштење
амбалаже и лековитих супстанци и сировина које се користе за израду магистралних
и галенских лекова;
2) за прање лабораторијске
опреме, лабораторијског посуђа и амбалаже;
3) за израду и паковање галенских
и магистралних лекова;
4) за контролу квалитета
галенских и магистралних лекова;
5) за смештај и чување готових
галенских и магистралних лекова. 
У просторијама из става
5. овог члана радне површине морају да буду отпорне на дејство киселина, база,
органских растварача и на умерено дејство топлоте. 
Ветеринарска апотека из става
5. овог члана мора у свом раду да примењује и у потпуности се придржава
Смерница Добре произвођачке праксе („Службени гласник РС”, бр. 28/08 и 35/08).



IV. УСЛОВИ
У ПОГЛЕДУ ОПРЕМЕ И СРЕДСТАВА ЗА РАД
Члан 3.

Ветеринарска
апотека мора да има следећу опрему и средства за рад:
1) за обављање промета лекова
и медицинских средстава на мало намењених употреби у ветеринарској медицини;
2) за прикупљање и одвајање
комуналног, фармацеутског и хемијског отпада;
3) за гашење пожара;
4) за пружање прве помоћи;

5) за прописивање и издавање
лекова и медицинских средстава намењених употреби у ветеринарској медицини;
6) потребан број полица,
расхладних уређаја, витрина и ормана за смештај и чување лекова и медицинских средстава
намењених употреби у ветеринарској медицини;
7) за размеравање лекова
и хране за животиње.
Ако ветеринарска апотека
израђује и издаје галенске и магистралне лекове, поред опреме и средстава за рад
из става 1. овог члана, у зависности од количине галенских и магистралних
лекова које израђује, мора да има и следећу опрему:
1) за пријем и складиштење
амбалаже и лековитих супстанци и сировина које се користе за израду магистралних
и галенских лекова;
2) за размеравање полазних
лековитих супстанци и сировина;
3) за прање лабораторијске
опреме, лабораторијског посуђа и амбалаже;
4) за израду и паковање галенских
и магистралних лекова;
5) за контролу квалитета
галенских и магистралних лекова; 
6) вагу рецептурну до 1 кг
са осетљивошћу на првој, односно другој децимали;
7) вагу аутоматску прецизну;
8) вагу аналитичку;
9) вагу техничку;
10) цедиљку;
11) ексикатор;
12) левкове;
13) стакларију;
14) судове од нерђајућег
челика;
15) тарионике са пистилом;
16) апотекарске кашике;
17) апотекарске шпатуле;
18) аутоклав;
19) стерилизатор суви;
20) лампе за УВ зрачење
21) систем за отпрашивање
(ако израђује прашкасте галенске и магистралне лекове);
22) одговарајућу опрему за
пуњење (пунилице) у зависности од врсте галенских и магистралних лекова које
израђују;
23) апарате или прикључке
за мешање масти (ако израђује масти и креме);
24) опрему за хомогенизацију
и гранулирање;
25) апарате или прикључке
за таблетирање (ако израђује таблете);
26) млин за млевење прашкастих
материја;
27) опрему за филтрацију;
28) купатило водено (ако
производи галенске и магистралне лекове за чију израду је потребно инкубирање у
воденом купатилу);
29) реагенсе и прибор за
идентификацију хемијских супстанци;
30) фрижидер;
31) за прање апотекарског
посуђа;
32) ормар и полице за хемикалије;
33) радне столове;
34) сто за аналитичку вагу
са мермерном плочом.



V. УСЛОВИ
У ПОГЛЕДУ СТРУЧНОГ КАДРА
Члан 4.

Ветринарска
апотека у погледу стручног кадра мора да има у сталном радном односу запосленог
најмање једног дипломираног ветеринара са лиценцом или дипломираног фармацеута.



VI. ЗАВРШНЕ
ОДРЕДБЕ
Члан 5.

Даном ступања
на снагу овог правилника престаје да важи Правилник о условима у погледу објеката,
опреме, средстава за рад и стручног кадра које мора да испуњава ветеринарска апотека
(„Службени гласник РС”, број 107/07). 


Члан 6.

Овај правилник
ступа на снагу осмог дана од дана објављивања у „Службеном гласнику Републике Србије”.



 
	
Број 110-00-201/2009-09
У Београду, 30. октобра
2009. године 
Министар,
др Саша Драгин, с.р.



