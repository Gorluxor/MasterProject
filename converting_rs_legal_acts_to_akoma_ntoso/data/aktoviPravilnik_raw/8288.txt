


	
	Zakon



	
			На основу члана 73. став 2. и члана 74. став 2. Закона о ветеринарству („Службени гласник РСˮ, бр. 91/05, 30/10, 93/12 и 17/19 – др. закон),
			Министар пољопривреде, шумарства и водопривреде доноси
			ПРАВИЛНИК
			о регистрацији, односно одобравању објеката за производњу и промет хране животињског порекла
			"Службени гласник РС", број 59 од 23. августа 
			2019.
			Члан 1.
			Овим правилником ближе се прописују објекти за производњу и промет хране животињског порекла који се региструју, односно одобравају, начин и поступак регистрације, односно одобравања објеката, изглед образаца захтева за упис објеката у Регистар објеката, односно Регистар одобрених објеката, као и садржина и начин вођења Регистра објеката и Регистра одобрених објеката.
			Члан 2.
			Поједини изрази употребљени у овом правилнику имају следеће значење:
			1) млекомат јесте стационарни или покретни уређај намењен за директну продају сировог млека крајњем потрошачу;
			2) месара (касапница) јесте специјализовани малопродајни објект за продају претежно неупакованог меса, односно објекат у којем се врши расецање и млевење меса на захтев крајњег потрошача;
			3) одобравање објекта за производњу и промет хране животињског порекла јесте поступак покренут по захтеву странке за упис у Регистар одобрених објеката и којим се утврђује да ли објекат испуњава прописане ветеринарско-санитарне услове, односно опште и посебне услове за хигијену хране животињског порекла;
			4) рибарница јесте малопродајни објект у коме се свежи производи рибарства продају цели, односно где се врши обрада производа рибарства у смислу уклањања главе, вађења утробе, резања на одреске, филете и комаде;
			5) регистрација објекта за производњу и промет хране животињског порекла јесте поступак покренут по захтеву странке за упис у Регистар објеката без претходног утврђивања испуњености ветеринарско-санитарних услова, односно општих и посебних услова за хигијену хране животињског порекла;
			6) примарни производи животињског порекла јесу производи примарне производње, укључујући производе сточарства, лова и риболова;
			7) објекат за сакупљање јаја јесте сваки регистровани објекат за сакупљање јаја од произвођача ради испоруке објекту за паковање јаја, у складу са општим условима за хигијену хране;
			8) сабиралиште млека јесте објекат који је одобрен за сакупљање сирoвoг млeкa у складу са општим и посебним условима за хигијену хране;
			9) сaбирнo, односно откупно мeстo за млеко jeстe објекат који je регистрован за сакупљање сировог млека од два или више прoизвoђaчa и има закључен уговор са субјектом за прераду млека;
			10) објекат за примарну производњу меда и других производа пчела јесте регистровани објекат у коме се мед и други производи пчела пореклом из сопственог пчелињака, сакупљају, врцају, пуне, пакују, складиште и стављају у промет;
			11) објекат за пуњење и паковање меда и других производа пчела јесте одобрени објекат у коме се мед и други производи пчела, без обзира на порекло, пуне и пакују или се пуне и пакују услужно, а намењени су за стављање у промет;
			12) објекат за производњу јаја јесте регистрован објекат у примарној производњи хране животињског порекла у коме се производи више од 350 јаја дневно ради стављања у промет;
			13) објекат за прераду млека јесте објекат у коме се врши обрада, прерада и паковање млека или производа од млека;
			14) продајна возила јесу возила из којих се продаје храна животињског порекла;
			15) аутомати за продају јесу уређаји за продају примарних производа животињског порекла;
			16) објекат за производњу малих количина хране животињског порекла јесте објекат за производњу примарних производа животињског порекла и прерађених производа животињског порекла у малим количинама, које служе за снабдевање потрошача, који се региструје, односно одобрава у складу са посебним прописом;
			17) субјект у пословању храном јесте правно или физичко лице, односно предузетник, одговорно за испуњење законских услова за пословање храном којом управља.
			Члан 3.
			Објекти за производњу и промет хране животињског порекла у којим се обавља делатност производње и промета хране животињског порекла и који испуњавају услове у складу са прописима којим се уређују ветеринарско-санитарни услови, односно општи и посебни услови за хигијену хране животињског порекла дати су у Прилогу 1 – Објекти који се региструју (у даљем тексту: Прилог 1) и у Прилогу 2 – Објекти који се одобравају (у даљем тексту: Прилог 2), који су одштампани уз овај правилник и чине његов саставни део.
			Члан 4.
			Објекти за производњу и промет хране животињског порекла који се региструју јесу објекти у којима се обавља једна или више делатности производње и промета хране животињског порекла и дати су у Прилогу 1. овог правилника.
			Објекти из става 1. овог члана региструју се на основу права својине, односно другог основа коришћења објекта.
			Члан 5.
			Правно лице или предузетник, уписано у Регистар привредних субјеката, пре почетка обављања делатности, као и физичко лице, уписано у Регистар пољопривредних газдинстава, пре почетка обављања производње, подносе министарству надлежном за послове ветеринарства (у даљем тексту: Министарство) захтев за упис објекта из члана 4. овог правилника у Регистар објеката.
			Захтев из става 1. овог члана подноси се на Обрасцу 1 – Захтев за упис у Регистар објеката, који је одштампан уз овај правилник и чини његов саставни део.
			Члан 6.
			После пријема захтева из члана 5. овог правилника, Министарство проверава да ли је захтев правилно попуњен и на основу уредно поднетог захтева врши упис објекта у Регистар објеката и одређује регистарски број, који је јединствен за тај објекат.
			У објектима из става 1. овог члана обавља се службена контрола ради провере испуњености ветеринарско-санитарних услова, односно општих и посебних услова за хигијену хране животињског порекла најкасније у року од три месеца од дана уписа у Регистар регистрованих објеката.
			Члан 7.
			Објекти за производњу и промет хране животињског порекла који се одобравају јесу објекти у којима се обавља једна или више делатности производње и промета хране животињског порекла и дати су у Прилогу 2. овог правилника.
			Објекти из става 1. овог члана одобравају се на основу права својине, односно другог основа коришћења објекта.
			Члан 8.
			Правно лице, односно предузетник, које је уписано у Регистар привредних субјеката, пре почетка обављања делатности, подноси Министарству захтев за упис објекта из члана 7. овог правилника у Регистар одобрених објеката.
			Захтев из става 1. овог члана подноси се на Обрасцу 2 – Захтев за упис у Регистар одобрених објеката, који је одштампан уз овај правилник и чини његов саставни део.
			Члан 9.
			После пријема захтева из члана 8. овог правилника Министарство проверава да ли је захтев правилно попуњен и министар надлежан за послове ветеринарства образује комисију која врши преглед објекта ради утврђивања испуњености ветеринарско-санитарних услова, односно општих и посебних услова за хигијену хране животињског порекла у објекту и усаглашености услова са достављеним захтевом.
			Члан 10.
			Ако комисија из члана 9. овог правилника утврди да су у објекту за производњу и промет хране животињског порекла испуњени ветеринарско-санитарни услови, односно општи услови за хигијену хране животињског порекла, у објекту се привремено одобрава обављање делатности, објекат се привремено уписује у Регистар одобрених објеката и додељује му се ветеринарски контролни број.
			Привремено одобрење из става 1. овог члана не може бити краће од три месеца, нити дуже од шест месеци.
			Пре истека рока из става 2. овог члана, комисија из члана 9. овог правилника, поново утврђује да ли су у објекту за производњу и промет хране животињског порекла и даље испуњени ветеринарско-санитарни услови, односно општи услови за хигијену хране животињског порекла и утврђује да ли су испуњени посебни услови за хигијену хране животињског порекла.
			Ако објекат за производњу и промет хране животињског порекла испуњава услове из става 3. овог члана, уписује се у Регистар одобрених објеката и задржава се додељени ветеринарски контролни број.
			Ако се утврди да објекат за производњу и промет хране животињског порекла не испуњава услове из става 3. овог члана, објекат се не одобрава, брише се из Регистра одобрених објеката и укида се додељени ветеринарски контролни број.
			Ако комисија из члана 9. овог правилника у објектима датим у Прилогу 2. овог правилника, у оквиру Листе објеката за производњу и промет хране животињског порекла који подлежу поступку одобравања – Део А, Одељак 0 и у оквиру Листе објеката за производњу и промет хране животињског порекла који подлежу поступку одобравања – Део Б утврди да испуњавају ветеринарско-санитарне услове, односно опште и посебне услове за хигијену хране животињског порекла, ови објекти се уписују у Регистар одобрених објеката и додељује им се ветеринарски контролни број.
			Члан 11.
			Ако се у одобреном објекту за производњу и промет хране животињског порекла врши реконструкција којом се мењају раније утврђени услови у односу на капацитет, врсту и обим делатности, односно ако се у одобреном објекту за производњу и промет хране животињског порекла обавља делатност која раније није била одобрена, објекат подлеже поступку одобравања у складу са чланом 10. ст. 1–5. овог правилника.
			Члан 12.
			Ако се у одобреном објекту за производњу и промет хране животињског порекла врши адаптација којом се не мењају раније утврђени услови, субјект у пословању храном подноси захтев за промену података у Регистру одобрених објеката, на обрасцу захтева из члана 8. став 2. овог правилника. 
			Ако објекат испуњава прописане ветеринарско-санитарне услове, односно опште и посебне услове хигијене хране, врши се промена података у Регистру одобрених објеката, а ако се, на основу записника инспектора, утврди да не испуњава ове услове објекат се не одобрава, брише се из Регистра одобрених објеката и укида се додељени ветеринарски контролни број.
			Члан 13.
			Регистар објеката, односно Регистар одобрених објеката садржи податке о: 
			1) имену и презимену и адреси, односно пословном имену и седишту субјекта у пословању храном;
			2) регистрованој, односно одобреној делатности;
			3) јединственом матичном броју грађана, односно матичном броју;
			4) називу управног округа, општини, месту и адреси објекта где се обавља делатност;
			5) регистарском броју, односно ветеринарском контролном броју;
			6) капацитету објекта;
			7) врсти животиња које се користе за производњу хране;
			8) броју решења о упису у Регистар објеката, односно броју решења о испуњености прописаних услова и броју решења о упису у Регистар одобрених објеката;
			9) датуму и броју решења о брисању из Регистра објеката или Регистра одобрених објеката;
			10) напоменама.
			Поред података из става 1. овог члана, Регистар одобрених објеката садржи и податак о року привременог уписа у овај регистар.
			Подаци из ст. 1. и 2. овог члана уписују се у Регистар објеката, односно Регистар одобрених објеката у одговарајући део, односно одељак у складу са Прилогом 1. и Прилогом 2. овог правилника.
			Члан 14.
			Регистар објеката, односно Регистар одобрених објеката из члана 13. овог правилника води се у електронском облику и повезан је са информационим системом Министарства.
			Члан 15.
			У Регистар објеката, односно у Регистар одобрених објеката из члана 13. овог правилника уписују се промене података настале у вези са подацима који су уписани у ове регистре.
			Субјект у пословању храном подноси Министарству захтев на одговарајућем обрасцу у складу са овим правилником, ради уписа промене података у Регистар објеката, односно Регистар одобрених објеката и уз захтев доставља све потребне доказе за тражену промену.
			На основу уредног захтева из става 2. овог члана, уносе се промене података у Регистар објеката, односно Регистар одобрених објеката.
			Члан 16.
			Објекти за производњу и промет хране животињског порекла бришу се из Регистра објеката, односно Регистра одобрених објеката на основу одлуке о престанку обављања делатности или ако престану да испуњавају утврђене услове у складу са законом којим се уређује ветеринарство.
			Субјект у пословању храном доставља захтев на одговарајућем обрасцу у складу са овим правилником, ради брисања објекта из Регистра објеката, односно Регистра одобрених објеката.
			Члан 17.
			Oбjeкти за производњу и промет хране животињског порекла кojи су до дана ступања на снагу овог правилника рeгистрoвaни, oднoснo oдoбрeни постају уписани у складу са овим правилником у Регистар објеката, односно Регистар одобрених објеката и задржавају додељени ветеринарски контролни број.
			Члан 18.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-74/2019-09
			У Београду, 12. августа 2019. године
			Министар,
			Бранислав Недимовић, с.р.
			Прилози
			
			
			Прилог 1 - Објекти који се региструју
			
			
			Прилог 2 - Објекти који се одобравају
			
			
			Образац 1 - Захтев за уоис у регистар објеката
			
			
			Образац 2 - Захтев за упис у регистар одобрених објеката
			
	

