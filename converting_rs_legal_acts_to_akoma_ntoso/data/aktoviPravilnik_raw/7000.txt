


	
	Zakon



	
			На основу члана 94. став 2. и члана 96. Закона о царинској служби („Службени гласник РС”, број 95/18), на предлог директора Управе царина,
			Mинистар финансија доноси
			ПРАВИЛНИК
			о дисциплинској одговорности царинских службеника
			"Службени гласник РС", број 55 од 2. августа 2019.
			I. УВОДНА ОДРЕДБА
			Члан 1.
			Овим правилником ближе се уређује начин спровођења дисциплинског поступка због лакше и теже повреде службене дужности, састав, избор и број чланова Дисциплинске комисије Управе царина и избор већа Дисциплинске комисије и утврђују се случајеви у којима дисциплински поступак може покренути начелник Одељења за унутрашњу контролу, а уређује се и поступак утврђивања присутности алкохола или неког другог наркотичког средства у организму, које умањује способност за рад.
			II. ДИСЦИПЛИНСКИ ПОСТУПАК
			1. Закључак о покретању дисциплинског поступка
			Члан 2.
			Закључак о покретању дисциплинског поступка садржи основне податке о царинском службенику, опис повреде службене дужности (начин, место и време извршења), чињенице и околности које су од утицаја на утврђивање повреде, правну квалификацију, као и доказе који указују на извршење повреде службене дужности. 
			2. Дисциплински поступак због лакше повреде службене дужности
			Члан 3.
			Царински службеник против кога је покренут дисциплински поступак (у даљем тексту: окривљени) због лакше повреде службене дужности има право да се, пре доношења одлуке о дисциплинској одговорности, а најкасније осам дана од дана достављања закључка о покретању дисциплинског поступка писмено изјасни о наводима из тог закључка. 
			3. Дисциплински поступак због теже повреде службене дужности
			3.1. Претходни поступак
			Члан 4.
			Претходни поступак је поступак који претходи доношењу закључка о покретању дисциплинског поступка због теже повреде службене дужности и подразумева све мере и радње које сe предузимају у циљу прикупљања доказа и података који су потребни да би се могло одлучити о томе да ли ће се против царинског службеника покренути дисциплински поступак.
			Члан 5.
			У претходном поступку радње предузимају Одељење за унутрашњу контролу и друга лица која су овлашћена за покретање дисциплинског поступка (у даљем тексту: овлашћени доносилац закључка), на којима је и терет доказивања радње извршења теже повреде службене дужности.
			Одељење за унутрашњу контролу доставља иницијативу за покретање дисциплинског поступка овлашћеном доносиоцу закључка због постојања основа сумње да је учињена повреда службене дужности. 
			Иницијатива садржи кратак опис конкретног случаја, са прецизираном радњом извршења теже повреде службене дужности, индивидуализацију и писмену изјаву царинског службеника против кога се подноси иницијатива, правну квалификацију која одговара радњи извршења, као и доказе за извршену повреду службене дужности.
			У претходном поступку који се води због постојања сумње да је учињена тежа повреда службене дужности са елементима корупције обавезно је учешће Одељења за унутрашњу контролу. 
			Члан 6.
			Овлашћени доносилац закључка одмах након пријема иницијативе Одељења за унутрашњу контролу или по сопственом сазнању о извршеној повреди службене дужности, одређује лице које ће спровести радње које претходе доношењу закључка о покретању дисциплинског поступка.
			Овлашћени доносилац закључка води рачуна о основаности и ваљаности закључка о покретању дисциплинског поступка.
			Носиоци претходног поступка сарађују приликом утврђивања процесних услова за покретање дисциплинског поступка, због прецизирања радње извршења и правне квалификације теже повреде службене дужности, као и у поступку прибављања и предлагања релевантних доказа.
			3.2. Покретање поступка
			Члан 7.
			Дисциплински поступак због теже повреде службене дужности покреће се уручењем закључка о покретању дисциплинског поступка окривљеном царинском службенику.
			Једним закључком се царински службеник може теретити за више тежих повреда службене дужности, односно једним закључком може бити обухваћено више царинских службеника ако су учествовали у истој радњи извршења теже повреде службене дужности или ако између различитих тежих повреда постоји међусобна веза у погледу истог или сличног чињеничног стања. 
			Ако царински службеник буде премештен или распоређен на друго радно место које не припада унутрашњој јединици у којој је извршена повреда службене дужности, за покретање дисциплинског поступка надлежан је овлашћени доносилац закључка унутрашње јединице у којој је царински службеник радио у време извршења повреде службене дужности.
			Члан 8.
			Начелник Одељења за унутрашњу контролу може покренути поступак због тежих повреда дужности из радног односа из члана 109. став 1. тач. 8), 9), 10) и 14а) Закона о државним службеницима („Службени гласник РС”, бр. 79/05, 81/05 – исправка, 83/05 – исправка, 64/07, 67/07 – исправка, 116/08, 104/09, 99/14, 94/17 и 95/18) и због тежих повреда службене дужности из члана 91. став 1. тач. 3), 9) и 10) Закона о царинској служби („Службени гласник РС”, број 95/18).
			Члан 9.
			Закључак о покретању дисциплинског поступка који је непотпун или неуредан дисциплински орган пред којим се води поступак враћа овлашћеном доносиоцу закључка на допуну. 
			Уређени закључак о покретању дисциплинског поступка дисциплински орган доставља окривљеном, чиме се у свему замењује већ достављени закључак о покретању дисциплинског поступка, с тим што ће се сматрати да је дисциплински поступак покренут даном достављања допуњеног, односно уређеног закључка о покретању. 
			Ако закључак не буде уређен у року који је одредио дисциплински орган, биће одбачен решењем председника Дисциплинске Комисије.
			3.3. Усмена расправа
			Члан 10.
			У поступку против царинског службеника због теже повреде службене дужности одржава се усмена расправа.
			Окривљеном се доставља позив за усмену расправу најмање осам дана пре дана одређеног за одржавање расправе, како би се могао припремити за одбрану.
			Окривљени се на расправи може бранити сам или може ангажовати пуномоћника, као и синдикат Управе царина, а може доставити и писмену одбрану. 
			О заказивању усмене расправе обавештава се Одељење за унутрашњу контролу, коме се доставља и закључак о покретању дисциплинског поступка.
			Усмена расправа може да се одржи и без уредно позваних учесника, као и осталих уредно позваних лица.
			Сматраће се да је окривљени неоправдано изостао са усмене расправе ако је уредно позван, а до почетка расправе није свој изостанак оправдао.
			Члан 11.
			О усменој расправи се води записник. 
			Председник већа Дисциплинске комисије руководи усменом расправом, саслушава окривљеног, сведока и вештака, поставља питања, диктира изјаве и одговоре на постављена питања у записник о усменој расправи и стара се о одржавању процесне дисциплине на расправи.
			Ако окривљени одбије да изнесе одбрану и да одговара на постављена питања, председник већа ће то констатовати у записнику и прочитати писмену изјаву окривљеног, ако је има, као и остале списе дисциплинског предмета, а по потреби ће извести и додатне доказе. 
			Окривљеном, сведоку и вештаку се постављају питања преко председника већа Дисциплинске комисије, који ће забранити постављање сугестивних и недозвољених питања.
			Члан 12.
			Окривљени, сам или преко пуномоћника, има право да на расправи износи чињенице, да предлаже доказе, да износи одбрану на начин који сам изабере, да поставља питања сведоцима и вештацима, да ставља примедбе и даје изјашњења у вези са исказима сведока и вештака, као и да, у складу са законом, предузима друге радње у поступку.
			Члан 13.
			Веће Дисциплинске комисије одлучује који ће се докази и којим редом извести.
			Веће Дисциплинске комисије може да одлучи да се изведу и они докази који нису предложени или од којих се одустало, а може одлучити да се као доказ изведу писмене изјаве које су дате пре покретања дисциплинског поступка, ако се ради о лицима до којих је отежано доћи, која се не могу пронаћи или чије би проналажење одуговлачило дисциплински поступак.
			Веће Дисциплинске комисије може непосредно или уз учешће стручног лица да спроведе увиђај ради утврђивања околности и чињеница у вези са тежом повредом службене дужности, а може да одреди и вештачење.
			Ако по закључењу усмене расправе, а пре доношења решења о дисциплинској одговорности, буду поднесени нови писмени докази, а за њихово извођење није неопходно одређивати усмену расправу, окривљеном се мора омогућити да се о таквим доказима изјасни писменим путем у року који одреди дисциплински орган.
			3.4. Доношење дисциплинске одлуке
			Члан 14.
			Веће Дисциплинске комисије, на основу спроведеног дисциплинског поступка и утврђеног чињеничног стања, предлаже дисциплинску одлуку, већином гласова на нејавној седници већа.
			О већању и гласању се води посебан записник, који се сматра поверљивим документом и не може се разгледати, нити преписивати.
			Члан 15.
			Предлог дисциплинске одлуке доставља се директору Управе царина који, без одлагања, доноси дисциплинску одлуку којoм се царински службеник оглашава кривим и изриче му се дисциплинска казна, ослобађа се од одговорности или се поступак обуставља. 
			Дисциплински поступак се обуставља:
			1) ако је овлашћени доносилац закључка одустао од закључка за покретање дисциплинског поступка; 
			2) ако је дошло до застарелости дисциплинског поступка; 
			3) ако је царинском службенику престао радни однос у Управи царина.
			3.5. Обављање стручних послова
			Члан 16.
			Царински службеник из унутрашње јединице која је надлежна за дисциплински поступак евидентира закључке о покретању дисциплинског поступка због теже повреде службене дужности и води службене евиденције о дисциплинским одлукама, води рачуна о роковима застарелости, врши претходну контролу формалне исправности донетог закључка, припрема списе за расправу у дисциплинском поступку, припрема позиве и стара се о њиховом достављању, координира рад свих учесника у поступку у циљу економичности и благовременог окончања поступка, помаже око припрема за расправу и у спровођењу расправе, присуствује расправи и израђује дисциплинске одлуке и обавља и друге послове из надлежности Дисциплинске комисије чије му извршење повери председник већа, односно председник Дисциплинске комисије.
			III. ДИСЦИПЛИНСКА КОМИСИЈА И ВЕЋА
			1. Дисциплинска комисија
			Члан 17.
			Дисциплински поступак због теже повреде службене дужности води Дисциплинска комисија Управе царина.
			Састав Дисциплинске комисије решењем одређује директор Управе царина на период од четири године. 
			Дисциплинску комисију чине председник Дисциплинске комисије, заменици председника из сваке царинарнице и Централе Управе царина, и по један члан и његов заменик из сваке царинарнице и Централе Управе царина. 
			Заменике председника, чланове и њихове заменике из царинарница за састав Дисциплинске комисије предлаже управник царинарнице.
			Председник Дисциплинске комисије и његови заменици морају бити дипломирани правници, односно дипломирани правници-мастер.
			2. Дисциплинска већа
			Члан 18.
			У сваком појединачном случају утврђивања дисциплинске одговорности за тежу повреду службене дужности врши се избор већа од три члана, а које чине председник и два члана из састава Дисциплинске комисије.
			Председник Дисциплинске комисије бира састав већа које ће спровести одређени дисциплински поступак.
			IV. ПОСТУПАК УТВРЂИВАЊА ПРИСУТНОСТИ АЛКОХОЛА ИЛИ НЕКОГ ДРУГОГ НАРКОТИЧКОГ СРЕДСТВА У ОРГАНИЗМУ
			Члан 19.
			Ради утврђивања да ли су под дејством алкохола или других наркотичких средстава, које умањује способност за рад, сви запослени у Управи царина могу бити подвргнути провери при доласку на рад, као и за време рада, путем одговарајућих апарата за мерење процента алкохола, као и упућивањем у здравствену установу ради лабораторијске анализе.
			Запослени који управљају моторним возилима са путним налогом, запослени на пословима обезбеђења, запослени који раде на радним местима са повећаним ризиком, као и царински службеници задужени службеним наоружањем, не смеју бити под дејством алкохола, односно садржај алкохола у њиховом организму, при провери, мора имати вредност 0,00 mg/ml, а код запослених на другим пословима утврђује се да ли су, у смислу овог правилника, алкохолисани, односно да ли је садржај алкохола у њиховом организму већи од 0,30 mg/ml.
			Сваки запослени дужан је да приступи тесту за утврђивање алкохолисаности, односно других наркотичких средстава.
			Члан 20.
			Поступак утврђивања присутности алкохола или неког другог наркотичког средства у организму које умањује способност за рад запосленог, покреће непосредни руководилац, односно лице које га замењује, и то: 
			1) ако приликом доласка на посао запосленог оправдано посумња да у његовом организму има алкохола и/или наркотичких средстава;
			2) ако постоји оправдана сумња да је запослени у току радног времена, односно на радном месту конзумирао алкохол или наркотичка средства;
			3) ако се деси инцидентно понашање на радном месту (изазивање туче, вређање колега, странака или других лица), или понашање које може довести до, или има за последицу, ометање рада, односно наношење материјалне штете Управи царина, односно угрожава здравље и живот, како самог запосленог, тако и других запослених или трећих лица; 
			4) у другим случајевима када се процени да је понашање запосленог узроковано употребом алкохола или наркотичког средства.
			Поступак се покреће писменим Налогом за поступак утврђивања алкохола и других наркотичких средстава у организму запосленог у Управи царина (Образац 1.), који је одштампан уз овај правилник и који чини његов саставни део.
			Царински службеници из Одељења за унутрашњу контролу могу да врше контролу свих запослених у Управи царина на присуство алкохола у организму, на основу налога начелника Одељења за унутрашњу контролу.
			Директор Управе царина може наложити да се изврши провера запослених на присуство алкохола у организму методом случајног узорка.
			У случају из става 4. овог члана, решењем директора формира се посебна комисија од минимум три члана, од којих један мора бити царински службеник који је оспособљен за вршење контроле ако тестом.
			Члан 21.
			Присуство алкохола у организму утврђује се апаратима за мерење алкохолисаности (инструмент за мерење концентрације алкохола у издувном ваздуху), као и на основу узетог биолошког узорка у здравственој установи. 
			Утврђивање присуства наркотичких средстава у организму врши се узимањем биолошког узорка у надлежној здравственој установи.
			Уређај којим се врши контрола мора да испуњава захтеве прописане законом који се односе на сервис и проверу тачности инструмента (уверење о баждарењу, калибрација). 
			Члан 22.
			Управник царинарнице одређује у царинарници, а директор Управе царина одређује у Централи Управе царина царинског службеника који ће бити оспособљен да врши контролу алко тестом, као и његовог заменика.
			Царински службеник оспособљен за вршење контроле алко тестом у царинарници, као и у Централи Управе царина задужује се алко тест уређајима.
			Члан 23.
			Поступак утврђивања присутности алкохола у организму након достављања писменог налога, по хитном поступку, спроводи царински службеник оспособљен за вршење контроле алко тестом у царинарници, односно у Централи Управе царина и то у присуству непосредног руководиоца који је наложио алко тестирање. 
			Поступак провере се спроводи уз пристанак запосленог, на основу издатог налога, а након поучавања о обавези алко тестирања.
			О одбијању алко тестирања саставља се записник.
			Члан 24.
			Запослени који се налази у поступку утврђивања присутности алкохола у организму, за време трајања тог поступка, не може да обавља послове радног места на које је распоређен, а ако се утврди да је запослени у алкохолисаном стању непосредни руководилац ће запосленог одмах удаљити из радне средине.
			Члан 25.
			О спроведеном поступку сачињава се Записник о утврђивању алкохолисаности запосленог у Управи царина (Образац 2.), који је одштампан уз овај правилник и који чини његов саставни део. 
			О резултатима контроле сачињава се записник који садржи заводни број издатог налога за поступак контроле, личне податке о запосленом, његовом радном месту, околностима које су узроковале проверу алкохолисаности, модел и фабрички број апарата којим је извршено алкотестирање и податке о периодичној контроли тачности апарата, датум, сат, место и резултат провере, као и изјаву запосленог, ако је има, и напомену. 
			Записник потписују сви учесници извршене провере: царински службеник који је спровео тестирање, непосредни руководилац запосленог, односно царински службеници из Одељења за унутрашњу контролу и запослени коме је урађен алко тест. 
			Царински службеник који врши контролу констатује у записнику ако је запослени одбио да га потпише.
			Члан 26.
			Ако запослени захтева да се провери резултат алко тестирања, упућује се у надлежну здравствену установу због узимања биолошког материјала.
			Члан 27.
			Ако постоји сумња да је запослени под утицајем других наркотичких средстава, без одлагања ће у пратњи царинског службеника оспособљеног за вршење контроле бити упућен у здравствену установу због узимања биолошког материјала.
			Члан 28.
			О упућивању у здравствену установу одлуку доноси непосредни руководилац и издаје Упут за узимање биолошког материјала за утврђивање концентрације алкохола или других наркотичких средстава у организму (Образац 3.), који је одштампан уз овај правилник и чини његов саставни део.
			Запослени је дужан да се јави здравственој установи у року од једног сата од када му је уручен упут.
			Ако запослени пропусти да се јави здравственој установи у року од једног сата од када му је уручен упут, сматраће се да је одбио да се подвргне тестирању, осим у случају када постоје оправдани разлози.
			Члан 29.
			Запослени који је упућен у здравствену установу доставља непосредном руководиoцу налаз са датумом и временом вршења лабораторијске анализе у здравственој установи, у року од 48 сати од издатог упута.
			Ако запослени пропусти да достави налаз лабораторијске анализе у року предвиђеном у ставу 1. овог члана, сматраће се да је одбио да се подвргне тестирању.
			Члан 30.
			Налог са записником о утврђивању алкохолисаности запосленог или упут са налазом здравствене установе доставља се начелнику Одељења за унутрашњу контролу, као и управнику царинарнице за запослене у царинарници, односно помоћницима директора или начелницима одељења ван састава сектора за запослене у Централи Управе царина.
			Члан 31.
			Резултати добијени контролом присутности алкохола или другог наркотичког средства у организму које умањује способност за рад, могу се користити искључиво за утврђивање одговорности запосленог.
			Члан 32.
			Ако се упоређивањем резултата из налаза здравствене установе са записником о утврђивању алкохолисаности утврди да алко тестирање није било одговарајуће, Управа царина сноси трошкове лабораторијске анализе, и то се констатује забелешком на записнику. 
			V. ПРЕЛАЗНЕ И ЗАВРШНЕ ОДРЕДБЕ
			Члан 33.
			Дисциплински поступци против царинских службеника започети до дана ступања на снагу овог правилника, окончаће се применом прописа према којима су започети. 
			Члан 34.
			Даном ступања на снагу овог правилника престаје да важи Правилник о дисциплинској одговорности царинских службеника („Службени гласник РС”, број 69/13).
			Члан 35.
			Овај правилник ступа на снагу осмог дана од дана објављивања у „Службеном гласнику Републике Србије”, изузев одредаба чл. 19–32, које се примењују од 1. јула 2020. године. 
			Број 110-00-00373/2019-08
			У Београду, 26. јула 2019. године
			Министар,
			Синиша Мали, с.р.
			Прилози
			Образац 1. - Налог за поступак утврђивања алкохола и других наркотичких средстава у организму запосленог у 
			Управи царина  


			Образац 2. - Записник о утврђивању алкохолисаности запосленог у 
			Управи царина  


			Образац 3. - Упут за узимање биолошког материјала  за утврђивање концентрације алкохола или других наркотичких средстава у организму
			 


	

