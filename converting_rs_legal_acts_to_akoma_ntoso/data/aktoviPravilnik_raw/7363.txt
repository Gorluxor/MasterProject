


	
	Zakon


	
	На основу члaна 142. став 5. Породичног закона („Службени гласник РС”, бр. 18/05 и 72/11 – др. закон), 
	
	Министар рада, запошљавања и социјалне политике доноси 
	
	ПРАВИЛНИК
	о начину подношења извештаја и полагању рачуна старатеља 
	
	
	"Службени гласник РС", број 83 од 20. септембра 2013.
	
	Предмет Правилника
	Члан 1.
	Овим правилником ближе се уређује начин подношења извештаја о обављању старатељске дужности и полагања рачуна старатеља.
	Врсте старатељског извештаја 
	Члан 2.
	Старатељ је дужан да органу старатељства у складу са чланом 142. став 1. Породичног закона поднесе извештај и положи рачун о свом раду почетком сваке календарске за претходну годину – редовни извештај. 
	
	Старатељ је дужан да органу старатељства у складу са чланом 142. став 1. Породичног закона поднесе извештај и положи рачун о свом раду када то орган старатељства затражи – ванредни извештај. 
	
	Старатељ је дужан да органу старатељства у складу са чланом 142. став 1. Породичног закона поднесе извештај и положи рачун о свом раду након престанка старатељства – завршни извештај.
	Начин подношења извештаја старатеља
	Члан 3. 
	Старатељ може поднети извештаје из члана 2. овог правилника: 
	1) писмено, непосредном предајом органу старатељства; 
	2) писмено, достављањем путем редовног поштанског саобраћаја (обичном или препорученом пошиљком);
	3) писмено, достављањем путем електронске поште;
	4) усмено, давањем изјаве на записник пред овлашћеним стручним радником органа старатељства. 
	
	Рокови за подношење старатељског извештаја
	Члан 4. 
	Старатељ је дужан да органу старатељства поднесе редовни извештај до краја месеца фебруара за претходну годину. 
	
	Старатељ је дужан да органу старатељства поднесе ванредни односно завршни извештај у року од 15 дана од дана када то од њега затражи орган старатељства. 
	
	Уколико старатељ не достави извештаје у прописаном року орган старатељства га, по протеку рока, писменим путем упозорава на пропуштање и могуће последице пропуштања подношења извештаја.
	Начин полагања рачуна старатеља о свом раду
	Члан 5.
	Старатељ је дужан да органу старатељства уз извештај приложи одговарајуће исправе и документацију о свом раду у вршењу старатељске дужности која се односи на старање о личности, заступање, прибављање средстава за издржавање и управљање и располагање имовином штићеника.
	Ако орган старатељства оцени да је извештај непотпун или да уз извештај нису достављене све потребне исправе, дужан је да од старатеља затражи допуну, у складу са законом.
	Ступање на снагу 
	Члан 6.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-00539/2013-14 
	У Београду, 30. августа 2013. године
	Министар,
	др Јован Кркобабић, 
	с.р.

