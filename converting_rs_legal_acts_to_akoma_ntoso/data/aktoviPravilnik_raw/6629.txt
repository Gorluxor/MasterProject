


	
	Zakon


	
			На основу члана 78. став 4. Закона о заштити података о личности („Службени гласник РС”, број 87/18) и члана 33. став 5. Закона о слободном приступу информацијама од јавног значаја („Службени гласник РС”, бр. 120/04, 54/07, 104/09 и 36/10), 
			Повереник за информације од јавног значаја и заштиту података о личности доноси
			ПРАВИЛНИК
			о обрасцу и начину вођења интерне евиденције о повредама Закона о заштити података о личности и мерама које се у вршењу инспекцијског надзора предузимају
			"Службени гласник РС", број 40 од 7. јуна 2019.
			Члан 1.
			Овим правилником ближе се прописују образац и начин вођења интерне евиденције о повредама Закона о заштити података о личности (у даљем тексту: Закон) и мерама које се у вршењу инспекцијског надзора предузимају.
			Члан 2.
			Повереник за информације од јавног значаја и заштиту података о личности (у даљем тексту: Повереник) води интерну евиденцију о повредама Закона и мерама које се у вршењу инспекцијског надзора предузимају (у даљем тексту: интерна евиденција). 
			Интерна евиденција садржи: податке о руковаоцу или обрађивачу који је повредио Закон (име и презиме или назив, пребивалиште, боравиште или седиште), податке о повреди Закона (опис повреде и члан Закона који је повређен), податке о мерама које су предузете и податке о поступању руковаоца или обрађивача по изреченим мерама.
			Члан 3.
			Графички приказ обрасца интерне евиденције дат је на обрасцу који је одштампан у прилогу овог правилника и чини његов саставни део.
			Члан 4.
			Интерна евиденција је јединствена и води се у Служби Повереника, у електронском облику.
			Унос података у интерну евиденцију врше овлашћена лица из Службе Повереника, по окончању поступка надзора. 
			За контролу тачности и ажурности података унетих у интерну евиденцију одговоран је руководилац основне унутрашње јединице Службе Повереника у којој се обавља посао надзора. 
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује даном почетка примене Закона.
			Број 021-00-11/2019-04
			У Београду, 31. маја 2019. године
			Заменица повереника,
			Станојла Мандић, с.р.
			Прилог: Образац интерне евиденције о повредама Закона о заштити података о личности и мерама које се у вршењу инспекцијског надзора предузимају
			
				
					
					
					
					
					
					
					
				
				
					
						
							Редни 
							број
						
						
							Име и презиме или назив руковаоца или обрађивача
						
						
							Пребивалиште, боравиште или седиште руковаоца или обрађивача
						
						
							Опис повреде Закона
						
						
							Члан Закона који је повређен
						
						
							Мере које је Повереник предузео
						
						
							Подаци о поступању руковаоца или обрађивача по изреченим мерама
						
					
					
						
						
						
						
						
						
						
					
					
						
						
						
						
						
						
						
					
					
						
						
						
						
						
						
						
					
				
			
	

