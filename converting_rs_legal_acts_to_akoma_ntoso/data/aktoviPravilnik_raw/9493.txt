


	
	Zakon


				На основу члана 115. ст. 4. и 7. Закона о лековима и медицинским средствима („Службени гласник РС”, број 30/10 ), 
				Министар здравља доноси
				
	
	ПРАВИЛНИК
				о садржају обрасца сертификата Добре лабораторијске праксе, подацима који се уписују у Регистар издатих сертификата, као и начину вођења Регистра
				
				"Службени гласник РС", број 100 
				од 29. децембра 2011.
	
	
	Садржина правилника
				
	Члан 1.
				Овим правилником прописује се садржај обрасца сертификата Добре лабораторијске праксе, подаци који се уписују у Регистар издатих сертификата о примени Смерница Добре лабораторијске праксе (у даљем тексту: Регистар), као и начину вођења Регистра.
				
	Подношење захтева
				
	Члан 2.
				Захтев за издавање сертификата о примени Смерница Добре лабораторијске праксе, односно о усклађености лабораторијског испитивања са Смерницама Добре лабораторијске праксе подноси се министарству надлежном за послове здравља (у даљем тексту: Министарство), у складу са законом којим се уређују лекови и медицинска средства. 
				Сертификат о примени Смерница Добре лабораторијске праксе, односно о усклађености лабораторијског испитивања са Смерницама Добре лабораторијске праксе Министарство издаје решењем, у складу са законом којим се уређују лекови и медицинска средства. 
				
	Садржај обрасца сертификата Добре лабораторијске праксе
				
	Члан 3.
				Серитификат Добре лабораторијске праксе садржи следеће податке:
				1) број сертификата и датум издавања;
				2) пословно име и седиште лабораторије која обавља лабораторијско испитивање;
				3) број под којим је лабораторија уписана у Регистар лабораторија које врше лабораторијска испитивања;
				4) врста лабораторијског испитивања;
				5) период на који се издаје сертификат;
				6) потпис министра надлежног за послове здравља и печат Министарства.
				Образац сертификата Добре лабораторијске праксе одштампан је уз овај правилник и чини његов саставни део.
				
	Начин вођења Регистра
				
	Члан 4.
				Регистар води Министарство.
				Регистар се води као електронска база података.
				Министарство редовно и благовремено ажурира све промене података који су садржани у Регистру.
				
	Садржина Регистра
				
	Члан 5.
				У Регистар се уписују:
				1) редни број у Регистру;
				2) број и датум решења којим је издат сертификат Добре лабораторијске праксе;
				3) број и датум издатог сертификата Добре лабораторијске праксе;
				4) пословно име и седиште лабораторије;
				5) податке о области на коју се односи лабораторијско испитивање; 
				6) податке о врсти лабораторијског испитивања;
				7) датум када је спроведен инспекцијски надзор на основу кога се издаје сертификат Добре лабораторијске праксе;
				8) подаци о датуму и врсти инспекцијских надзора који су спроведени након издавања сертификата Добре лабораторијске праксе (контрола усаглашености);
				9) број и датум решења о укидању решења којим је издат сертификат Добре лабораторијске праксе;
				10) други подаци, у складу са законом којим се уређују лекови и медицинска средства и овим правилником.
				
	Издавање потврде у упису у Регистар
				
	Члан 6.
				На захтев произвођача, лабораторије, као и на захтев другог правног, односно физичког лица које има неоспорни правни интерес, надлежно министарство, у складу са законом којим се уређује област лекова и медицинских средстава, издаје потврду о подацима уписаним у Регистар.
				
	Ступање на снагу
				
	Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
	
	
				Број 110-00-00134/2011-03 
				У Београду, 6. новембра 2011. године 
				Министар, 
				проф. др Зоран Станковић, с.р.
	
	
				
	

