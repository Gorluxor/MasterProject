


	Редакцијски пречишћен текст



На основу члана 27. став 3. Закона о
југословенским стандардима и нормама квалитета производа („Службени лист СФРЈ“,
бр. 2/74), председник Савезног комитета за пољопривреду прописује








ПРАВИЛНИК



о начину испитивања и поступку за признавање новостворене селекције семена и 
садног материјала шумског биља и одобравање увођења у производњу стране 
селекције семена и садног материјала шумског биља

„Службени лист
СФРЈ”, бр. 3 од 14. 

јануара 1977, 27. од 23. 


маја 1980.





Члан 1.

Признавање новостечене селекције семена и садног
материјала шумског биља (у даљем тексту: новостворена селекција) и одобравање
увођења у производњу стране селекције семена и садног материјала шумског биља
(у даљем тексту: страна селекција) врши се на основу:

1) биолошких, еколошких, технолошких и производних
особина шумског дрвећа произведеног из новостворене селекције, односно стране
селекције;

2) одређених подручја или рејона у којима се шумско
дрвеће из тачке 1. овог става може најуспешније гајити.

Утврђивање особина шумског дрвећа и подручја из става
1. овог члана врши се на садном материјалу произведеном у огледној мрежи.


Члан 2.

Новостворена селекција може се признати само ако је
резултат селекције.

За новостворену селекцију семена шумског биља, матична
стабла морају потицати из семенских објеката (семенских састојина, групе
стабала или појединачних стабала) одабраних и признатих по прописима о
производњи шумског семена.

За новостворену селекцију садног материјала шумског
биља, основни материјал мора потицати од семена произведеног по прописима о
производњи шумског семена или из репродукционог материјала који потиче из
стабала (матичних стабала, хибрида, клонова, елитних стабала, стабала
плантажног узгоја, плус – стабала и плус– стабала плантажног узгоја) одабраних
и признатих по прописима о производњи садног материјала шумског биља.


Члан 3.

Поступак за признавање новостворене селекције покреће
се на основу захтева ствараоца новостворене селекције, односно организације
удруженог рада заинтересоване за новостворену селекцију.

Поступак за одобравање увођења у производњу стране
селекције покреће се на основу захтева организације удруженог рада
заинтересоване за увођење у производњу стране селекције.

Захтеви из ст. 1. и 2. овог члана подносе се
председнику Савезног комитета за пољопривреду (у даљем тексту: Комитет).


Члан 4.

Захтев за признавање новостворене селекције мора да
садржи следеће податке:

1) врсту новостворене селекције;

2) назив организације удруженог рада заинтересованих за
новостворену селекцију, однсно име и презиме ствараоца новостворене селекције и
њихових сарадника – по реду учешћа у раду на селекцији;

3) годину почетка рада на селекцији;

4) сврху селекције;

5) порекло и генетске особине основног материјала;

6) опис рада на селекцији;

7) предности новостворене селекције у погледу
биолошких, еколошких и производних својстава (бржи раст, већи прираст,
способност прилагођавања неповољним условима земљишта и климе, побољшање
технолошких особина, отпорност према биљним болестима и штеточинама, лакша и
бржа производња садница, квалитет семена, односно садног материјала и др.);

8) могућност производње семена, односно садног
материјала шумског биља;

9) подручја у којима се може гајити шумско дрвеће
произведено од новостворене селекције.

За признавање новостворене селекције садног материјала,
захтев мора са садржи и морфолошки опис (фенотип) селекције садног материјала.

Подносилац захтева за признавање новостворене селекције
прилаже захтеву и документацију о извршеним огледима са назначењем места у
којима су они извршени.

Захтев за одобравање увођења у производњу стране
селекције мора да садржи податке из става 1. тач. 1, 7. и 9. и става 3. овог
члана.


Члан 5.

Захтеве из члана 4. ст. 1. и 4. овог правилника
разматра стручна комисија коју образује преседник Комитета из реда стручњака из
области шумарства.


Члан 6.

По пријему захтева из члана 4. став 1. овог правилника,
стручна комисија дужна је:

1) да провери, на основу захтева и документације из
члана 4. став 3. овог правилника, порекло, начин добијања и наследне особине
новостворене селекције.

2) да прегледа у току вегетације садни материјал и
подигнуте огледне засаде од новостворене селекције;

3) да, по потреби, врши и друга проверавања и
испитивања.

По пријему захтева из члана 4. став 4. овог правилника,
стручна комисија дужна је да провери податке о производним особинама стране
селекције (члан 4. став 1. тачка 7) прегледом произведеног садног материјала и
подигнутих огледних засада од те селекције.

Резултате проверавања и прегледа стручна комисија
утврђује записнички.


Члан 7.

Ако су резултати проверавања и прегледа из члана 6.
став 1, односно став 2. овог правилника задовољавајући, стручна комисија
укључује новостворену селекцију, односно страну селекцију у огледну мрежу ради
утврђивања особина новостворене селекције, односно стране селекције у погледу
њених производних својстава.

Ако утврди да нема основа за укључивање новостворене
селекције, односно стране селекције у огледну мрежу, стручна комисија
предложиће председнику Комитета да захтев из члана 4. став 1, односно став 4.
овог правилника одбије.

У огледној мрежи се испитује садни материјал произведен
од новостворене селекције, односно стране селекције.


Члан 8.

У огледној мрежи се садни материјал испитује под
шифрованом ознаком, која се сматра службеном тајном.

Број огледа и њихово трајање, као и подручја у којима
ће се они вршити, одређује стручна комисија.

Испитивање садног материјала у огледној мрежи врши се
код организација удруженог рада које се баве узгојем шума.


Члан 9.

У огледној мрежи се испитивање садног материјала врши
упоређивањем са садним материјалом произведеним од семена, односно садног
материјала одговарајуће врсте шумског дрвећа који у подручју за које се
препоручује новостворена селекција, односно страна селекција има најбоља
производна својства која се испитују.


Члан 10.

Стручној комисији у раду помаже стручна служба коју
одреди председник Комитета.

Стручна служба пружа помоћ извођачима огледа, обавља,
по потреби, стручне, техничке и друге послове у вези са извођењем огледа,
обрађује коначне резултате огледа по утврђеној методи и припрема резултате за
оцењивање новостворене селекције, односно стране селекције од стране стручне
комисије.


Члан 11.

Новостворена селекција признаје се, а увођење у
производњу стране селекције одобрава се на основу резултата испитивања у
огледној мрежи.

Да би се новостворена селекција признала, а увођење у
производњу стране селекције одобрило потребно је да новостворена селекција,
односно страна селекција, својим наследним особинама даје шумско дрвеће бољих
технолошких особина (карактеристика), а нарочито: бржег раста и већег прираста,
квалитетнијег дрвета, јаче отпорности према болестима и штеточинама, или лакшег
прилагођавања неповољним условима земљишта и климе – у односу на шумско дрвеће
са којим је вршено упоређивање.



Члан 11а*

Одређене домаће селекције и одомаћене
стране селекције, које су се прошириле у производњи и које се одликују добрим
производним својствима, уносе се у листу селекција семена и садница шумског
биља Југославије на основу расположиве документације и резултата производње.

Захтев за уношење у листу селекција из
става 1. овог члана подносе заинтересоване организације удруженог рада. 



*Службени лист
СФРЈ, број 27/1980


Члан 12.

По пријему обрађених коначних резултата огледа од
стране стручне службе, стручна комисија оцењује да ли су испуњени услови из
члана 11. став 2. и члана 11а став 1.* овог правилника за признавање
новостворене селекције, односно за одобравање увођења у производњу стране
селекције.

Ако стручна комисија нађе да су испуњени услови из
члана 11. став 2. и члана 11а став 1.* овог правилника, предложиће
председнику Комитета да призна новостворену селекцију, односно да одобри
увођење у производњу стране селекције.

По пријему предлога од стране стручне комисије,
председник Комитета доноси решење којим признаје новостворену селекцију,
односно одобрава увођење у производњу стране селекције. 


*Службени лист
СФРЈ, број 27/1980


Члан 13.

Призната новостворена селекција уписује се у регистар
новостворене селекције семена, односно у регистар новостворене селекције садног
материјала шумског биља, а одобрено увођење у производњу стране селекције – у
евиденцију о страној селекцији семена, односно у евиденцију о страној селекцији
садног материјала шумског биља.


Члан 14.

Признатој новоствореној селекцији, односно страној
селекцији чије је увођење у производњу одобрено, одузима се својство
новостворене селекције, односно одобрење за увођење у производњу стране
селекције – ако престане да одговара условима због којих је то својство
признато.

О одузимању својства у смислу става 1. овог члана
решење доноси председник Комитета, на предлог стручне комисије или подносиоца
захтева.


Члан 15.

Списак новостворених селекција које су у уписане,
односно брисане из регистра из члана 13. овог правилника и списак страних
селекција које су уписане, односно брисане из евиденције из члана 13. овог
правилника објављује се у „Службеном листу СФРЈ”.


Члан 16.

Поред испитивања у огледној мрежи, новостворене
селекције и стране селекције могу се, на предлог подносиоца захтева, испитивати
и у производним огледима.

Испитивања у производним огледима могу се вршити тек
кад је селекција укључена у огледну мрежу.

Број и величину производних огледа, по посебним
методама за извођење тих огледа, утврђује стручна комисија.

Приликом оцењивања да ли су испуњени услови за
признавање новостворене селекције, односно за одобравање увођења у производњу
стране селекције, стручна комисија узима у обзир и резултате добијене у
производним огледима.


Члан 17.

Трошкове испитивања новостворене селекције и стране
селекције у огледној мрежи сноси подносилац захтева, а трошкове рада стручне
комисије и стручне службе – Комитет.

Трошкове испитивања новостворене селекције и стране
селекције у производним огледима и трошкове рада стручне комисије и стручне
службе сноси подносилац захтева.


Члан 18.

Овај правилник ступа на снагу осмог дана од дана
објављивања у „Службеном листу СФРЈ”.





Бр.
8-2792/6

18.
новембра 1976. године

Председник


Савезног
комитета

за
пољопривреду,


Иво
Куштрак, с.р.



