




На
основу члана 41. став 3. Закона о међународном превозу у друмском саобраћају („Службени
лист СРЈ”, бр. 60/98, 5/99, 44/99, 74/99 и 4/2000), 

Министар
саобраћаја и телекомуникација доноси




ПРАВИЛНИК



о саобраћајним, техничким, хигијенским и другим условима аутобуских станица за 
међународни јавни превоз путника

“Службени гласник РС”, број 

18
од 25. фебруара 2004.





Члан 1.

Овим
правилником утврђују се саобраћајни, технички, хигијенски и други услови аутобуских
станица за међународни јавни превоз путника (у даљем тексту: станица).

Члан 2.

Станица
је објекат у коме се обавља: прихват и отпрема аутобуса, пртљага и ствари, укрцавање
и искрцавање путника, издавање возних карата и других превозних исправа, давање
обавештења о превозу и пружање других услуга у вези са превозом. 

Члан 3. 


Станица
мора да има истакнут натпис: „Аутобуска станица” са именом и назнаком насељеног
места у коме се налази. 

Станица
има пословну зграду и простор за аутобусе, а може да има и простор за паркирање
других возила.

Члан 4. 


Пословна
зграда станице има: простор са местима за продају возних карата и других превозних
исправа и давање обавештења о превозу, просторију за отпремно-диспечерску службу,
чекаоницу, гардеробу и јавни санитарни чвор са текућом водом. 

Простор
за продају карата и других превозних исправа и чекаоница могу да буду у истој просторији
пословне зграде. 

Број
места за продају возних карата и других превозних исправа мора да буде толики да
омогући куповину возне карте или друге превозне исправе без већег задржавања путника,
а изузетно уз задржавање до 15 минута. 

У
пословној згради мора да се обезбеди јавна телефонска говорница. 

Члан 5. 


Пословна
зграда станице снабдевена је агрегатом или сличним уређајем за производњу електричне
енергије за осветљење чекаонице и перона у случају нестанка електричне енергије,
као и хигијенски исправном водом. 

Члан 6. 


Чекаоница
мора да има: 


1) површину која одговара просечном дневном протоку путника не мању од 12 m2,
снабдевену са најмање 4 места за седење намењених за инвалиде или мајке са децом;


2)
висину од најмање 3,20 m; 

3)
обезбеђено загревање у зимском периоду са температуром од најмање 16°C; 


4)
проветравање природним и вештачким путем које омогућава измену ваздуха најмање
3 

m3 свежег ваздуха на час по квадратном метру;


5)
видно истакнуте ознаке о забрани пушења; 

6)
природно осветљење и вештачко осветљење од најмање 65 лукса; 

7)
подове и зидове од материјала погодног за лако прање, чишћење и дезинфекцију; 


8)
неопходан намештај погодан за лако чишћење и неподесан за увлачење гамади; 


9)
корпу за отпатке са улошком – кесама за једнократну употребу. 

Члан 7. 


Давање
обавештења о превозу врши се на шалтеру информација који је на видном месту у пословној
згради, а у станици са мањим бројем корисника (станица са мање од 10 перона), давање
обавештења може се вршити на местима за продају карата и других превозних исправа.


За
давање обавештења – информација (о реду вожње, ценама и др.) станица мора да има
посебан телефонски број. 

Члан 8. 


На
видном месту у пословној згради истиче се: 

1)
извод из реда вожње са називом линије, ближе одређеним правцем линије, временом
поласка, временом доласка, раздобљем у коме се врши превоз; 

2)
радно време станице, и 

3)
друге писане или визуелне ознаке за просторе и просторије које се налазе у оквиру
станице (амбуланта, гардероба, санитарни чвор, телефон и сл.). 

Члан 9. 


Гардероба
има издвојену површину која одговара просечним дневним потребама смештаја пртљага
и ствари. 

Услуге
гардеробе се могу организовати у оквиру других служби (служба за продају карата,
диспечерска служба и др.) са видном назнаком да иста постоји. 

Члан 10. 


Простор
за аутобусе има: површину за кретање аутобуса, пероне и паркиралиште за аутобусе,
а може да има површину за чишћење и прање возила, уређаје за контролу техничке исправности
возила и пумпу за снабдевање горивом. 

Члан 11. 


Површина
за кретање аутобуса је одређена маневарским карактеристикама аутобуса при постављању
на перон ходом унапред и слободним безбедним кретањем из станице са већ постављеним
аутобусима на перонима и паркиралиштима. 

Члан 12. 


Перон
је површина намењена за кретање путника, укрцавање и искрцавање путника и површина
за постављање аутобуса. 

Ширина
перона не може бити мања од 4 m и мора да обезбеди неометан прилаз и улазак и излазак
путника у аутобус на предња и задња врата када су истовремено отворена врата простора
за пртљаг код два паралелно постављена аутобуса. 

Укупна
дужина перона предвиђена за путнике одређена је бројем перона и мора да буде уздигнута
у односу на површину за аутобусе од 10 до 20 cm. 

Број
перона је одређен минималним временом задржавања аутобуса на перону од 8 минута
у међумесном и 5 минута у приградском превозу. 

Сваки
перон мора да има свој број. 

Члан 13. 



Надстрешница за путнике мора да буде висине најмање 4,5 m.

Стубови
надстрешнице постављају се тако да не ометају маневрисање и улазак аутобуса, као
и укрцавање и искрцавање путника. 

Члан 14. 


Паркиралиште
за аутобусе мора да има површину која омогућава паркирање аутобуса који чекају на
полазак према реду вожње. 

Паркиралиште
може да буде и у непосредној близини станице.

Члан 15. 


Станица
мора да има разгласне уређаје који омогућавају разговетну и довољну чујност обавештења
у чекаоници и на перонима. 

Служба
станице најављује свако постављање аутобуса за полазак и сваки долазак аутобуса,
као и свако одступање од реда вожње. 

Станица
мора да има у чекаоници и на перонима часовнике који показују тачно време. 


Члан 16. 


У
градовима и насељима градског карактера у којима је организован јавни градски саобраћај
на видном месту у станици мора да буде истакнут план насељеног места у коме се станица
налази са унесеним линијама јавног градског саобраћаја. 

Члан 17. 


Локација
за станицу одређује се правцима међународног превоза кроз град или насељено место,
а имајући у виду захтев путника и превозника за најкраћим превозним путевима. 


Члан 18. 


Станица
мора да се одржава тако да увек одговара својој намени. 

Одржавањем
станице сматрају се радови којима се обезбеђује исправно стање саобраћајно-техничких
и санитарно-техничких елемената, и то: оправка пословне зграде, њених уређаја и
инсталација, замена дотрајалих саобраћајних знакова, путоказа, ознака, симбола,
оправка и замена разгласних уређаја, обнављање перона и паркиралишта за аутобусе,
чишћење снега са перона и паркиралишта за аутобусе и посипање одговарајућим материјалом
ради спречавања поледице, редовно одржавање површина које се боје, свакодневно чишћење,
прање и дезинфекција перона и паркиралишта за аутобусе, као и редовно уклањање отпадака
на тим површинама на хигијенски начин и друго. 

Члан 19.

Предузеће
које управља станицом води тачну евиденцију полазака и долазака аутобуса у међународном
јавном превозу путника.

Члан 20. 


Овај правилник ступа
на снагу осмог дана од дана објављивања у „Службеном гласнику Републике Србије”.








Број
110-00-00033/2003-01

У
Београду, 13. фебруара 2004. године

Министар,


Марија
Рашета-Вукосављевић, с.р.

