


	
	Zakon


	
			На основу члана 21. став 4. Закона о биомедицински потпомогнутој оплодњи („Службени гласник РСˮ, бр. 40/17 и 113/17 – др. закон),
			Министар здравља доноси
			ПРАВИЛНИК
			о ближим условима, критеријумима и начину избора, тестирања и процене даваоца репродуктивних ћелија и ембриона
			"Службени гласник РС", број 27 од 12. априла 2019.
			Члан 1.
			Овим правилником прописују се услови, критеријуми и начин избора, тестирања и процене даваоца репродуктивних ћелија и ембриона.
			Члан 2.
			Центар за биомедицински потпмогнуту оплодњу (у даљем тексту: Центар за БМПО), односно Банка репродуктивних ћелија, ткива и ембриона (у даљем тексту: Банка) дужна је пре избора и чувања репродуктивних ћелија, односно ембриона обавити све потребне прегледе и лабораторијске тестове кандидата за даваоца, односно оба партнера од чијих репродуктивних ћелија је створен ембрион, као преглед и тестови и њихових репродуктивних ћелија и ембриона. 
			Основни критеријум за избор репродуктивних ћелија и ембриона је да потенцијални давалац репродуктивних ћелија, односно оба партнера од чијих репродуктивних ћелија је створен ембрион, задовољава све критеријуме анамнестичких података и комплетног клиничког прегледа, укључујући и психолошку процену, о чему се подаци прикупљају путем упитника и разговора који води квалификован и стручно оспособљен здравствени радник и да: 
			1) је у оптималном репродуктивном животном добу (мушкарац до највише 40 година, а жена од 21 до 34 године);
			2) је физички здрав, као и психички на основу психолошке процене;
			3) не спада у ризичну групу наркомана;
			4) нема аналне односе и перианалне кондиломе;
			5) нема трагова убода игала на кожи;
			6) у последњих 12 месеци није обављао тетоважу или пирсинг и да физичким прегледом није нађена лимфаденопатија;
			7) нема жутицу из нејасних разлога или хепатомегалију;
			8) не конзумира алкохол и да не пуши;
			9) има нормалан налаз спермограма према критеријумима Светске здравствене организације, односно да је oчувана оваријална резерва код жена; 
			10) је телесне тежине и висине која битно не одступа од просечних вредности за годиште, пол и расу којој припада.
			Члан 3.
			Потенцијални давалац из члана 2. овог правилника мора да обави анализе крвно-групне припадности у AБO и Rh систему, биохемијске анализе, као и друге лабораторијскe тестове којима се искључују вирусне и бактеријске болести и то: ХИВ инфекција, симптоматски или асимптоматски облик Б и Ц хепатитиса, ХТЛВ-I, II, III, ЦМВ инфекција, сифилис, гонореја, инфекције хламидије, микоплазме или уреаплазме, хемофилија и други поремећаји коагулације, скрининг на цистичну фиброзу, а у односу на историју болести, анамнезу и на генетску процену и одређене тропске болести. 
			Члан 4.
			Приликом избора даваоца репродуктивних ћелија односно, ембриона, не узима се у обзир кандидат за потенцијалног даваоца који је:
			1) примио инјекције (интрамускуларне, интравенозне и субкутане) из немедицинских разлога у последњих пет година;
			2) имао сексуалне односе у замену за новац или дрогу у последњих пет година;
			3) имао сексуалне односе или у блиском контакту у последњих 12 месеци са лицима која спадају у ризичне групе, са лицима која имају ХИВ инфекцију, симпоматски или асипмтоматски облик Б и Ц хепатитиса или неку другу хроничну вирусну инфекцију, као што су ХТЛВ – I, II, III или ЦМВ инфекцију или неку тропску болест (маларија, трипанозомијаза итд.);
			4) био у притвору или затвору дуже од 72 сата у последњих 12 месеци;
			5) у последњих 12 месеци био/ла подвргнут/а пирсингу или тетоважи;
			6) терапијски третиран/а у последњих 12 месеци због сифилиса, гонореје, хламидије, микоплазме или уреаплазме; 
			7) власник здравствене установе, лекар који изводи поступак биoмедицински потпомогнутог оплођења (у даљем тексту: БМПО), ембриолог или други запослени у здравственој установи у којој се обавља поступак БМПО.
			Поред разлога из става 1. овог члана, давалац репродуктивних ћелија, односно ембриона не може бити лице:
			1) које има дијагнозу деменције или било којег другог дегенеративног или демијелинизирајућег обољења централног нервног система (ЦНС) или неког другог неуролошког обољења нејасне етиологије;
			2) код кога је физичким прегледом нађено постојање лимфаденопатије, гениталних улцеративних лезија, шанкроида, херпес симплекса или уретралног исцедка;
			3) са анамнезом хомосексуалних односа у последњих пет година;
			4) са хемофилијом и другим сличним поремећајима коагулације, а добио хумане деривате концентрисаних фактора коагулације у претходних пет година;
			5) коме су трансплантиране ћелије, односно ткива или орган и који је у терапијске сврхе примио неки други хумани материјал (трансфузија).
			Члан 5.
			Избор репродуктивних ћелија, односно ембриона врше стручна лица у Центру за БМПО, односно Банци, а преглед и лабораторијско тестирање давалаца, као и њихових репродуктивних ћелија обавља се у здравственим установама и овлашћеним лабораторијама из Плана мреже  здравствених установа Републике Србије.
			Ретестирање даваоца  врши се након шест месеци.
			Члан 6.
			Центар за БМПО односно Банка, успостављају систем евиденције о резултатима процене и тестирања кандидата за даваоца. 
			Сваки налаз који одступа од референтног (нормална вредност) саопштава се кандидату за даваоца на прикладан и јасан начин у складу са законом.  
			Члан 7.
			Даном ступања на снагу овог правилника престаје да важи Правилник о критеријумима за избор и лабораторијско тестирање репродуктивних ћелија („Службени гласник РСˮ, број 41/13).
			Члан 8.
			Овајправилникступанаснагу осмог дана од дана објављивања у „Службеном гласнику Републике Србијеˮ.
			Број 110-00-149/2019-21
			У Београду, 25. марта 2019. године
			Министар,
			асс. др Златибор Лончар, с.р.
	

