



Редакцијски пречишћен текст


На основу члана 40. став 14. Закона о дувану („Службени 
гласник РС”, број 101/05),
Министар финансија доноси
ПРАВИЛНИК
о поступку активирања банкарске гаранције и о начину 
коришћења средстава банкарске гаранције
„Службени гласник РС“, бр. 114 од 23. децембра 2005, 93 од 
10 новембра 2009.
Члан 1.
Овим правилником ближе се уређује поступак активирања 
банкарске гаранције из члана 40. став 8. тачка 2), односно из члана 40. став 10. 
Закона о дувану („Службени гласник РС”, бр. 101/05 и 90/07 – у даљем тексту: 
Закон), која служи као средство обезбеђења плаћања обавеза по основу јавних 
прихода и споредних пореских давања привредних субјеката који су уписани у 
Регистар трговаца на велико дуванским производима, који води Управа за дуван као 
орган управе у саставу Министарства финансија (у даљем тексту: Управа), као и 
начин коришћења средстава банкарске гаранције која је активирана.
*Службени гласник РС, број 93/2009
Члан 2.
Банкарска гаранција из члана 1. овог правилника активира се 
ако Управа на основу извештаја Пореске управе – Централе као органа управе у 
саставу Министарства финансија (у даљем тексту: Пореска управа – Централа) 
утврди да привредни субјект који је уписан у Регистар трговаца на велико 
дуванским производима на седми дан пре истека рока за наплату банкарске 
гаранције има неизмирене а доспеле обавезе по основу јавних прихода и споредних 
пореских давања. 
*Службени гласник РС, број 93/2009
Члан 3.
Извештај из члана 2. овог правилника Пореска управа – 
Централа доставља Управи на њен писмени захтев који се подноси најкасније 15 
дана пре истека последњег дана рока одређеног за наплату банкарске гаранције.
Пореска управа – Централа дужна је да извештај из става 1. 
овог члана достави Управи седмог дана пре истека рока за наплату банкарске 
гаранције.
*Службени гласник РС, број 93/2009
Члан 3а
Изузетно од члана 2. овог правилника, банкарска 
гаранција из члана 40. став 10. Закона, неће се активирати уколико трговац на 
велико дуванским производима најкасније пет дана пре истека рока важења 
претходне гаранције достави Управи банкарску гаранцију, односно банкарске 
гаранције, у вредности увећаној за 80.000 евра у динарској противвредности по 
средњем курсу Народне банке Србије, у односу на вредност гаранције дате, односно 
гаранција датих за претходну годину у којој је имао неизмирене а доспеле обавезе 
по основу јавних прихода и споредних пореских давања, са роком важења од годину 
дана.
*Службени гласник РС, број 93/2009
Члан 4.
Поступак активирања банкарске гаранције из члана 1. овог 
правилника покреће Управа код пословне банке која је издала банкарску гаранцију.
Члан 5.
Средства остварена наплатом банкарске гаранције из члана 1. 
овог правилника приход су буџета Републике Србије, а на основу спецификације 
коју доставља Пореска управа – Централа. 
*Службени гласник РС, број 93/2009
Члан 6.
Овај правилник ступа на снагу наредног дана од дана 
објављивања у „Службеном гласнику Републике Србије”.
05 број 110-00-566/2005-04
У Београду, 22. децембра 2005. године
Министар,
Млађан Динкић, с.р.

