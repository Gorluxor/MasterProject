




		Редакцијски пречишћен текст


На
основу члана 19. Уредбе о утврђивању способности за пловидбу бродова трговачке
морнарице ФНРЈ („Службени лист ФНРЈ“, бр. 40/50), прописујем

ПРАВИЛНИК
о одређивању надвођа бродовима трговачке морнарице ФНРЈ, који не врше 
	међународна путовања
„Службени
лист ФНРЈ”, бр. 32 од 11. јула 1951, 29 од 26. јула 1961.

Члан
1
Путничким бродовима
трговачке морнарице ФНРЈ, као и теретним бродовима од 50 и више БРТ, а који не
врше међународна путовања, одређује се по одредбама овог правилника граница до
које се сме вршити крцање брода. Ова се граница одређује утврђивањем надвођа и
зове се теретна водена црта. 
Као путнички брод
сматра се сваки брод од 10 и више БРТ који сме превозити више од 12 путника. 
Члан
2
Бродовима из чл. 1
одређује надвође Југословенски регистар бродова (у даљем тексту: Регистар) на
основу својих техничких прописа, а по тражењу бродовласника, бродара или органа
управљања бродом. 
Члан
3 
Надвође се одређује
оним бродовима којима је класу одредио Регистар, као и бродовима који нису
класификовани, али за које Регистар утврди да су, с обзиром на њихову
конструкцију и стање, такви да могу сигурно пловити под пуним теретом. 
Члан
4 
Надвође је размак
између горње ивице црте палубе и горње ивице теретне црте, мерен вертикално на
боковима брода на средини његове дужине. 
Црта палубе, од које
се мери надвође, јесте хоризонтална црта дужине 300 мм и дебљине 25 мм. Она
мора бити означена на обема странама на половини дужине брода. Њена горња ивица
се мора подударати са цртом пресека продужења горње стране палубе надвођа са
спољном страном вањске оплате. Ако је палуба потпуно или делимично покривена
дрветом на средини брода, горња ивица црте палубе мора се налазити на пресеку
добивеном продужењем горње стране дрвене палубе до спољне стране вањске оплате.

Члан
5 
Испод црте палубе,
на половини дужине брода, а на вертикалном размаку од ове црте, који је једнак
одређеном надвођу, налази се средиште круга, који има пречник од 300 мм, а
ширину од 25 мм. Тај се круг зове „круг надвођа”. Кроз средиште овог круга
пролази горња ивица једне хоризонталне црте дуге 460 мм и ширине 25 мм, чија
горња ивица означује теретну црту летњег надвођа. 
Члан
6 
Кад поморски брод
плови реком или унутрашњим водама сме повећати газ само за тежину горива и
другог материјала, који ће утрошити док од полазне тачке стигне до отвореног
мора. 
Члан
7 
На бродовима којима
је надвође одредио Регистар надвође се означава словима „Ј” и „Р”, која су 115
мм висока, 75 мм широка, а дебљина црте на словима 25 мм. Слова се морају
налазити с једне и с друге стране круга надвођа изнад теретне црте која пролази
кроз његово средиште. 
Члан
8
Круг, црта и слова
морају бити обојена белом или жутом бојом на тамној подлози или црном бојом на
светлој подлози. Они морају бити урезани у бокове брода. Све поменуте ознаке
морају бити јасно видљиве. 
Члан
9 
О одређеном надвођу
Регистар издаје бродовима „Југословенску сведоџбу надвођа”. 
Члан
10 
Важност сведоџбе
надвођа траје 4 године, а може се продужити највише још за једну годину, ако је
броду било за толико продужено и трајање класе и ако је прегледом утврђено да
стање брода дозвољава продужење важности сведоџбе надвођа. Бродовима без класе продужује
се важност сведоџбе надвођа само ако стање брода установљено прегледом то
дозвољава, и то највише за једну годину. 
По истеку рока
важења сведоџбе надвођа може се броду издати нова сведоџба надвођа на основу
новог строгог прегледа брода. 
Члан
11 
У циљу контролисања
одређеног надвођа, Регистар врши годишње прегледе бродова. Резултати ових
прегледа бележе се на предњој страни Југословенске сведоџбе надвођа. 
Члан
12 
Регистар ће
поништити издату Југословенску сведоџбу надвођа: 
1) ако су на трупу или
на надграђу брода извршене измене које могу утицати на прорачун надвођа; 
2) ако уређаји и
направе за заштиту отвора, ограде и линице, одводни отвори, ограде и улази у
просторије посаде, нису у таквом стању, као што су били у време издавања
сведоџбе; 
3) ако се пропусти
да се брод подвргне периодичном прегледу према чл. 11. овог правилника. 
Члан
13 
Бродовима специјалне
градње, као и онима кој превозе специјалне терете, надвође се одређује по
посебним прописима. 
Члан
14 
Техничке прописе за
одређивање надвођа издаје Регистар. 
Члан
15 
Овај правилник ступа
на снагу даном објављивања у „Службеном листу Федеративне Народне Републике
Југославије”. 

Бр.
5921
2.
јула 1951. године
Београд
Министар
поморства ФНРЈ,
Манс
Баће, с.р.

