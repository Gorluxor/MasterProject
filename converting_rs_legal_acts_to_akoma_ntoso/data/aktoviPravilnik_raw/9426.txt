





На основу члана 61. став 4.
Закона о друштвеној бризи о деци („Службени гласник РС”,
бр. 49/92, 29/93, 53/93, 67/93, 28/94, 47/94, 48/94 и 25/96),

Министар за бригу о
породици доноси





ПРАВИЛНИК
	о полагању стручног испита социјалних 
	радника запослених у установама за децу

„Службени
гласник РС”, број 1 од 19. јануара 1998.





Члан
1.

Овим правилником
утврђују се програм, начин и рокови за полагање стручног испита социјалних
радника.

Програм из става 1.
овог члана одштампан је уз овај правилник и чини његов саставни део.



Члан
2.

Програм полагања
стручног испита састоји се из општег и посебног дела.

Општи део програма
из става 1. овог члана садржи градиво из следећих предмета:

1) Уставно уређење,

2) Систем државне
управе.

Посебан део програма
из става 1. овог члана садржи градиво из следећих предмета:

1) Систем друштвене
бриге о деци;

2) Методика
социјалног рада са појединцем;

3) Методика групног
социјалног рада;

4) Социјални рад у
локалној заједници;

5) Системи социјалне
сигурности.

Посебан део програма
из предмета – Систем друштвене бриге о деци обухвата и писмени рад.



Члан
3.

Стручни испит полаже
се пред испитном комисијом коју образује Министарство за бригу о породици.

Чланови испитне
комисије могу бити лица која имају најмање исти степен школске спреме као и
лице које полаже стручни испит.

Испитну комисију
чине председник и испитивачи из одговарајућих области из којих се полаже
стручни испит.

Админситративне
послове за комисију обавља записничар.

Председник, чланови
комисије и записничар имају заменике.



Члан
4.

Стручни испит се
састоји из писменог и усменог дела.

Кандидат приступа
изради писменог рада из области социјалног рада у области друштвене бриге о
деци.

Задатак за писмени
рад одређује и писмени рад оцењује члан комисије кога одреди председник комисије.
Задатак обухвата једно или више питања из послова и задатака за које се
кандидат оспособљава, односно на које је расопређен.

Задатак за писмени
рад треба да буде такав да се из његове обраде може оценити у којој је мери
кандидат овладао практичним и другим знањима потребним за вршење послова и
задатака за које се кандидат оспособљава, односно на које је распоређен.

Време израде
писменог рада не може бити краће од два нити дуже од четири сата.



Члан
5.

После израде
писменог рада приступа се усменом делу испита који се састоји из одбране
писменог рада и полагања предмета из члана 3. овог правилника.

Кандидат чији
писмени рад није позитивно оцењен не може приступити усменом делу стручног
испита.

Знање кандидата
показано на испиту оцењује се посебно за писмени рад, а посебно за усмене
делове испита, и то оценом „положио” или „није положио”.



Члан
6.

После завршетка
стручног испита комисија оцењује целокупан успех кандидата на испиту, имајући у
виду писмени рад и одговоре на усменом делу стручног испита.

Успех кандидата на
испиту оцењује се оценом „положио” или „није положио”.

Оценом „није
положио” оцењује се кандидат који није позитивно оцењен из писменог дела
испита.

Кандидат који није
позитивно оцењен из једног или оба дела усменог испита упућује се на поправно
полагање стручног испита из тих делова у року који не може бити краћи од 30
дана ни дужи од четири месеца од дана претходног полагања.

Ако кандидат не буде
позитивно оцењен на поправном испиту, сматра се да није положио испит.



Члан
7.

Ако кандидат не преда
писмени рад или одустане од започетог полагања, сматра се да испит није
положио.

Кандидату се може
најдуже три месеца одложити полагање стручног испита због болести или из других
оправданих разлога, о чему одлучује комисија.



Члан
8.

О току стручног испита
води се записник који нарочито садржи податке о: саставу испитне комисије,
кандидату, садржини полагања испита и добијеној оцени кандидата.

Писмени рад
кандидата прилаже се уз записник.

Записник потписују
председник, чланови комисије и записничар.



Члан
9.

На основу записника
о току стручног испита издаје се уверење о положеном стручном испиту.



Члан
10.

Установа у којој је
социјални радник запослен пријављује, у сагласности са социјалним радником,
полагање стручног испита, најкасније 45 дана пре почетка испитног рока и
пријаву подноси Министарству за бригу о породици.



Члан
11.

Установа из члана
10. овог правилника поред пријаве за полагање стручног испита социјалног
радника, испитној комисији подноси, и то:

1) препис или оверу
фотокопију дипломе о завршеној високој школи – факултету;

2) потврду установе
у којој је социјални радник запослен, са назнаком послова и радних задатака на
којима је социјални радник ангажован.



Члан
12.

Председник испитне
комисије утврђује да ли кандидат испуњава прописане услове за полагање стручног
испита и о томе обавештава установу у којој је социјални радник запослен и
социјалног радника.

Позив за полагање
стручног испита упућује се најкасније 30 дана пре почетка полагања стручног
испита.

Уз позив се доставља
распоред и обавештење о времену и месту одржавања стручног испита.



Члан
13.

Овај правилник ступа
на снагу осмог дана од дана објављивања у „Службеном гласнику Републике
Србије”.



Број 152-01-7/97-04

У Београду, 29.
децембра 1997. године

Министар,

Братислава
Морина, с.р.







ПРОГРАМ

ПОЛАГАЊА
СТРУЧНОГ ИСПИТА СОЦИЈАЛНИХ РАДНИКА ЗАПОСЛЕНИХ У УСТАНОВАМА ЗА ДЕЦУ

а)
Општи део Програма

1. УСТАВНО УРЕЂЕЊЕ

Основи уставног
уређења Савезне Републике Југославије и Републике Србије. Карактер савезне
државе и Републике Србије. Слободе, права и дужности човека и грађанина (по
Уставу Савезне Републике Југославије и Уставу Републике Србије). Економско и
социјално уређење. Надлежност Савезне Републике Југославије и права и дужности
Републике Србије. Органи Савезне Републике Југославије и органи Републике
Србије. Уставност и законитост. Територијална организација Републике Србије.
Доношење и промене савезног и републичког устава.

Литература:

– Устав Савезне
Републике Југославије,

– Устав Републике
Србије.

2. СИСТЕМ ДРЖАВНЕ
УПРАВЕ



Основи система
државне управе: организација
и рад савезних органа и организација, извршна власт у Републици Србији, Влада
Републике Србије, права и обавезе чланова Владе, начин рада и одлучивања, врсте
послова органа државне управе, њихова садржина и начин обављања, средства и
финансирање државне управе, положај и организација органа јединица
територијалне аутономије и локалне самоуправе у вршењу послова управе из њихове
надлежности.

Литература: Закон о
државној управи.



Јавне службе: појам јавних
служби, делатност јавних служби, области у којима се оснивају јавне службе,
установа као облик организовања јавних служби и њени органи.

Литература: Закон о
јавним службама.



б)
Посебни део Програма



1. СИСТЕМ ДРУШТВЕНЕ
БРИГЕ О ДЕЦИ – ПИСМЕНИ РАД

2. МЕТОДИКА
СОЦИЈАЛНОГ РАДА СА ПОЈЕДИНЦЕМ

1. Социјалне
активности и социјални рад, 2. Дефиниције социјалног рада у нашој земљи, 3.
Основне вредности и принципи социјалног рада, 4. Професионални однос у
социјалном раду, 5. Циљеви праксе социјалног рада, 6. Начин откривања и први
контакт са клијентом, 7. Организација и почетак рада са клијентом, 8. Социјална
дијагноза и дијагностички закључак, 9. Социјална дијагноза породице и
породичних односа, 10. Међузависност појединаца и породице, 11. Дијагностичке
методе, 12. Скале за процену породичних односа и функционисања, 13. Третман
клијента – врсте третмана, план третмана, тимски рад, 14. Рад са децом са
посебним потребама, 15. Основни појмови терапијских модела социјалног рада.

Литература: Иван
Видаковић: „Појединац и породица – методе, технике и вештине социјалног рада”,
Научноистраживачки центар за социјални рад и социјалну политику Факултета
политичких наука, Београд, 1997.



3. МЕТОДИКА ГРУПНОГ
СОЦИЈАЛНОГ РАДА



1. Група као животна
средина, 2. Појединац и група, 3. Односи у групи, 4. Методе истраживања односа
у групи, 5. Развој групе, 6. Групна динамика, 7. Социјални групни рад као део
социјалног рада, 8. Процена и утврђивање циљева у социјалном групном раду
(дијагностика), 9. Принципи праксе социјалног групног рада, 10. Активности
социјалног терапеута, 11. Примена социјалног групног рада и улога социјалног
терапеута у раду са децом предшколског узраста и родитељима, 12. Групна
терапија, 13. Појединац у групи, 14. Предшколско дете и породица, 15. Значај и
облици невербалних комуникација код деце предшколског узраста.

Литература: др Душан
Петровић и др Томислав Седмак: „Методе групног социјалног рада”,
Научноистраживачки центар за социјални рад и социјалну политику Факултета
политичких наука, Београд, 1997.



4. СОЦИЈАЛНИ РАД У
ЛОКАЛНОЈ ЗАЈЕДНИЦИ



1. Искуства у
истраживању локалних заједница, 2. Основни приступи и фактори у организовању
заједнице, 3. Типологија локалних заједница, 4. Конститутивни елементи локалне
заједнице, 5. Упознавање са локалном заједницом, 6. Фаза утврђивања потреба и
проблема локалне заједнице, 7. Фаза социјалног планирања, 8. Фаза извођења
социјалне акције, 9. Актуелна нормативна одређења локалне заједнице и локалне
самоуправе, 10. Улоге социјалног радника у социјалном раду у заједници, 11.
Социјални рад у систему друштвене бриге о деци, 12. Социјални рад у интересним
групама, 13. Улоге невладиних организација и удружења грађана у рализацији
социјалних активности, 14. Однос професионалног социјалног рада и добровољних
социјалних активности, 15. Појам, циљеви и основни принципи акционог
истраживања.

Литература: др
Александар Халми: „Социјални рад у локалној заједници – приступи проблемима
истраживања локалних заједница”, Социјална заштита, Загреб, 1989.



5. СИСТЕМИ СОЦИЈАЛНЕ
СИГУРНОСТИ



1. Најважнија
гледишта о појму социјалне сигурности, 2. Потребе људи као предмет изучавања
социјалног обезбеђења, 3. Карактеристике „стања социјалне потребе”, 4. Социјално
обезбеђење и социјална политика, 5. Кратак историјат развоја дечје заштите, 6.
Појам и сврха друштвене бриге о деци, 7. Различита схватања друштвене бриге о
деци, 8. Концепција Уједињених нација о друштвнеој бризи о деци, Конвенција о
правима детета, 9. Правна основа друштвене бриге о деци, 10. Финансирање
друштвене бриге о деци, 11. Институционални систем друштвене бриге о деци, 12.
Права и начин њиховог остваривања у систему друштвене бриге о деци, 13. Основни
принципи социјалне заштите, 14. Права из социјалне заштите и услови за њихово
остваривање, 15. Поступци за остваривање права из социјалне заштите.

Литература: др
Дренка Вуковић и др Мира Лакићевић: Систем социјалне сигурности.





