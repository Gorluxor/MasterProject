


	
	Zakon


	
	На основу члана 15. став 3. Закона о младима („Службени гласник РС”, број 50/11), 
	
	Министар омладине и спорта доноси
	
	ПРАВИЛНИК 
	
	о садржини и начину вођења Јединствене евиденције удружења младих, удружења за младе и њихових савеза
	
	"Службени гласник РС", број 1 од 11. јануара 
	2012.
	
	Члан 1.
	Овим правилником ближе се уређује садржина и начин вођења Јединствене евиденције удружења младих, удружења за младе и њихових савеза (у даљем тексту: Јединствена евиденција).
	Члан 2.
	Јединствену евиденцију води министарство надлежно за послове омладине (у даљем тексту: Министарство).
	Члан 3.
	У Јединствену евиденцију уписују се подаци о удружењима младих, удружењима за младе (у даљем тексту: удружења) и њиховим савезима и промене евидентираних података, у складу са Законом о младима (у даљем тексту: Закон) и овим правилником.
	Члан 4.
	У Јединствену евиденцију уписују се следећи подаци:
	1) редни број и датум уписа;
	2) назив удружења, односно савеза;
	3) матични број удружења, односно савеза;
	4) порески идентификациони број (ПИБ) удружења, односно савеза;
	5) седиште и адреса удружења, односно савеза (место, округ, општина, улица и број);
	6) датум оснивања удружења, односно савеза;
	7) назив надлежног органа код кога је удружење, односно савез уписан у регистар и редни број уписа;
	8) број и датум решења о упису удружења, односно савеза у регистар надлежног органа;
	9) област остваривања циљева;
	10) циљеви ради којих се оснива удружење, односно савез;
	11) организациона форма удружења, односно савеза;
	12) чланство у савезима у областима омладинског сектора у којима је удружење, односно савез члан;
	13) чланство у савезима или другим асоцијацијама у иностранству у областима омладинског сектора;
	14) укупан број удружења, односно савеза учлањених у савез;
	15) укупан број индивидуалних чланова удружења, односно савеза;
	16) број индивидуалних чланова удружења, односно савеза узраста од 15 до 30 година;
	17) шифра и опис претежне привредне и/или друге делатности, уколико је удружење, односно савез обавља;
	18) контакт подаци удружења, односно савеза (телефон, е-mail адреса и др.);
	19) презиме, име и јединствени матични број грађана заступника удружења, односно савеза (за стране држављане – број путне исправе и држава издавања);
	20) пребивалиште (за лица без пребивалишта – боравиште) и адреса заступника удружења, односно савеза;
	21) број јединица локалне самоуправе у којима су омладинске активности спроведене (податак се односи на савезе који испуњавају услов за стицање статуса кровног савеза);
	22) период спровођења омладинских активности (податак се односи на савезе који испуњавају услов за стицање статуса кровног савеза);
	23) број округа на чијој територији удружења, односно савези учлањени у савез имају седиште (податак се односи на савезе који испуњавају услов за стицање статуса кровног савеза);
	24) датум и основ брисања из Јединствене евиденције.
	Члан 5.
	Удружење, односно савез подноси Министарству, непосредно на писарници републичких органа или поштом, пријаву за упис у Јединствену евиденцију на Обрасцу ОЈЕ-У– Пријава за упис у Јединствену евиденцију удружења младих, удружења за младе и њихових савеза (у даљем тексту: Пријава), који је одштампан уз овај правилник и чини његов саставни део.
	Пријава се, према врсти података који се уносе, састоји од три дела, и то:
	I. Подаци о удружењу, односно савезу;
	II. Подаци о заступнику удружења, односно савеза;
	III. Подаци о кровном савезу (попуњавају само савези који, у складу са Законом, испуњавају услове за стицање статуса кровног савеза).
	За тачност и истинитост података наведених у Пријави одговорно је лице које потписује Пријаву. 
	
	Уз Пријаву се доставља и:
	1) копија решења о упису у надлежни регистар;
	2) оверена копија извода из статута на основу којег је извршена регистрација код надлежног органа, у којем су утврђени област остваривања циљева и циљеви ради којих се удружење, односно савез оснива;
	3) изјава заступника савеза којом потврђује да савез окупља најмање 2000 индивидуалних, једном уписаних чланова, од којих је најмање две трећине младих (достављају само савези који испуњавају услов за стицање статуса кровног савеза). 
	
	Удружење, односно савез подноси Министарству Пријаву и у случају промене података из члана 4. овог правилника. 
	
	Министарство врши упис у Јединствену евиденцију у складу са Законом, на основу Пријаве и података које добија од органа надлежног за послове регистрације и о томе обавештава удружење, односно савез. 
	
	Члан 6.
	Брисање из Јединствене евиденције врши се у случају да:
	1) удружење, односно савез буде брисано из регистра надлежног органа;
	2) удружење, односно савез престане да испуњава Законом прописане услове за упис у Јединствену евиденцију.
	Члан 7.
	Вођење Јединствене евиденције обухвата прикупљање и обраду података предвиђених овим правилником.
	Јединствена евиденција се води као национални омладински информационо-документациони систем, применом електронских средстава за обраду и складиштење података.
	Јединствена евиденција води се као јединствена, централна, електронска база података из члана 4. овог правилника и докумената на основу којих је извршено евидентирање.
	Члан 8.
	Јединствена евиденција се чува трајно.
	Министарство на званичној интернет презентацији обезбеђује јавну доступност података из Јединствене евиденције наведених у члану 4. тач. 1) – 11) овог правилника.
	Заштита података из Јединствене евиденције обезбеђује се на начин прописан законом.
	Члан 9.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 450-110-00-00017/2011-04
	У Београду, 29. децембра 2011. године 
	
	Министар,
	
	Снежана Самарџић Марковић, с.р.
	
	
	
	
	
	
	
	
	

