


	
	Zakon



	
			На основу члана 19. став 3. и члана 21. став 3. Закона о пресађивању људских органа („Службени гласник РС”, број 57/18), 
			Министар здравља доноси 
			ПРАВИЛНИК 
			о начину, условима и медицинским критеријумима за процену здравственог стања живог даваоца, процени ризика и доживотном праћењу здравственог стања живих давалаца након пресађивања људског органа, као и начину вођења евиденције о живим даваоцима људских органа
			"Службени гласник РС", број 71 од 4. октобра 2019.
			Члан 1.
			Овим правилником прописују се начин, услови и медицински критеријуми за процену здравственог стања живог даваоца људског органа, процена ризика и доживотно праћење здравственог стања живих давалаца, као и начин вођења евиденције о живим даваоцима људских органа.
			Члан 2.
			Живи давалац људског органа је лице које на основу писменог информисаног пристанка, као израза слободне воље, дарује примаоцу орган или део органа ради пресађивања.
			Члан 3.
			Узимање органа од живог даваоца ради пресађивања примаоцу обавља се на начин који представља најмањи физички и психички ризик по живот и здравље даваоца људског органа.
			Информисање живог даваоца људског органа
			Члан 4.
			Пре узимања органа живи давалац људских органа упознат је са:
			1) поступцима и начином процене његовог здравственог стања и прихватљивости за даривање органа или дела органа,
			2) резултатима и могућим последицама тестирања,
			3) ризицима који су у вези са медицинском интервенцијом и хируршким оперативним поступком узимања органа укључујући и ризик од смртног исхода током операције, могућим утицајем на здравствено стање, као и непредвидивим последицама које могу утицати на породични и друштвени живот,
			4) личном одговорношћу и могућношћу остваривања права из обавезног здравственог осигурања у случају промене здравственог стања, односно настанка болести,
			5) очекиваним резултатима пресађивања (пожељним и непожељним) код примаоца и свим специфичним стањима примаоца која могу утицати на његову одлуку о даривању органа.
			Давалац људских органа информише се о другим доступним методама лечења примаоца органа.
			Давалац људских органа потврђује да у потпуности разуме комплетан поступак даривања и све информације коју су му изнесене пре давања писменог информисаног пристанка о даривању органа.
			Члан 5.
			Упознавање живог даваоца људског органа са информацијама из члана 4. овог правилника обавља доктор медицине који не учествује у поступку узимања и пресађивања људског органа, односно не учествује у лечењу примаоца људског органа.
			О узимању људског органа од живог даваоца у сврху пресађивања примаоцу одлучује тим за пресађивање људских органа и етички одбор центра за пресађивање људских органа у којем се врши пресађивање. Уколико тим за пресађивање људских органа процени и утврди да узимање органа представља ризик по живот и здравље даваоца људског органа, који је дао писмени пристанак, коначну одлуку о прихватљивости даваоца органа доноси тим за пресађивање људских органа.
			Процена живог даваоца људског органа 
			Члан 6.
			Пре узимања људског органа спроводе се одговарајућа медицинска испитивања и психосоцијална тестирања ради процене здравственог стања живог даваоца људског органа од стране мултидисциплинарног стручног тима који је оспособљен и има компетенције за процену прихватљивости лица за даривање људског органа.
			Медицинска процена даваоца људског органа садржи историју болести, податке о понашању и путовањима са додатним информацијама од изабраног доктора медицине примарне здравствене заштите, клиничке прегледе и тестове потребне за процену прихватљивости даваоца људских органа и органа за даривање, и процену компатибилности са примаоцем, уколико је потребно.
			Процена из става 1. овог члана обухвата и процену физичких и психичких ризика за здравље даваоца људског органа, укључујући ризик излагања поступку узимања људског органа, као и општој анестезији.
			Психосоцијална процена из става 1. овог члана обухвата испитивање односа потенцијалног даваоца и примаоца, процену психолошке и социјалне прихватљивости лица за даривање органа, као и разлог даривања.
			Сви поступци и резултати процене живог даваоца људског органа дати су у Прилогу који је одштампан уз овај правилник и чини његов саставни део.
			Члан 7.
			Центар за пресађивање људских органа у којем је извршено даривање људског органа обезбеђује:
			1) непосредно постоперативно праћење и здравствену бригу о даваоцу људског органа све до његове потпуне стабилности,
			2) дуготрајно праћење здравственог стања и лечење дaваоца људског органа у случају утврђених претходно постојећих или стечених стања која нису у вези сa даривањем људског органа, а која представљају ризик за здравље,
			3) сaрадњу сa изабраним доктором медицине примарне здравствене заштите у циљу пружања оптималног збрињавања давалаца људских органа.
			Члан 8.
			Центар за пресађивање људских органа обезбеђује поступке извештавања о озбиљном нежељеном догађају и озбиљној нежељеној реакцији (нпр. потреба за дијализом или пресађивањем органа, смртни исход) ради  праћења живих давалаца људских органа.
			Члан 9.
			Центар за пресађивање људских органа непосредно након даривања људског органа пријављује живог даваоца људских органа у евиденцију о живим даваоцима људских органа и обезбеђује дугорочно праћење здравственог стања живог даваоца људског органа након пресађивања људског органа.
			Центар за пресађивање људских органа обезбеђује редовне превентивне прегледе даваоца људског органа, најмање једном годишње.
			Подаци о здравственом стању даваоца људских органа уписују се у евиденцију о живим даваоцима људских органа, ради контроле квалитета исхода пресађивања. Евиденцију о живим даваоцима људских органа чини основна медицинска документација, податак о датуму узимања и пресађивања људског органа, као и податак о врсти узетог и пресађеног људског органа.
			Подаци из евиденције о живим даваоцима људских органа чувају се у складу са законом којим се уређује документација и евиденција у области здравства.
			Подаци из евиденције о живим даваоцима људских органа могу се обрађивати за потребе анализирања резултата, као и у научноистраживачке сврхе, у складу са законом.
			Члан 10.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00378/2019-21
			У Београду, 20. септембра 2019. године
			Министар,
			др Златибор Лончар, с.р.
			ПРИЛОГ
			Процена живог даваоца људског органа
			
				
					
					
				
				
					
						
							ПОДАЦИ О ДАВАОЦУ ЉУДСКОГ ОРГАНА
						
					
					
						
							Име и презиме даваоца
						
						
					
					
						
							Датум рођења
						
						
					
					
						
							Пол
						
						
					
					
						
							Разлог даривања
						
						
					
					
						
							Идентификациони број
						
						
					
					
						
							Орган
						
						
					
					
						
							ПОДАЦИ О ПРИМАОЦУ ЉУДСКОГ ОРГАНА
						
					
					
						
							Идентификациони број
						
						
					
					
						
							Датум рођења
						
						
					
					
						
							Пол
						
						
					
					
						
							ОДНОС ДАВАОЦА ЉУДСКОГ ОРГАНА СА ПРИМАОЦЕМ
						
					
					
						
							– мајка–отац
							– браћа и сестре
							– деца
							– чланови шире родбине
							– супружник–партнер
							– несродни давалац
						
					
				
			
			
				
					
					
				
				
					
						
							Лабораторијски налази:
						
						
							Датум
						
					
					
						
						
					
					
						
						
					
					
						
						
					
					
						
						
					
				
			
			
				
					
					
				
				
					
						
							Претраге:
						
						
							Датум
						
					
					
						
						
					
					
						
						
					
					
						
						
					
					
						
						
					
				
			
			
				
					
					
				
				
					
						
							Клинички прегледи:
						
						
							Датум
						
					
					
						
						
					
					
						
						
					
					
						
						
					
					
						
						
					
				
			
			
				
					
					
				
				
					
						
							Имунолошке претраге:
						
						
							Датум
						
					
					
						
						
					
					
						
						
					
					
						
						
					
					
						
						
					
				
			
	

