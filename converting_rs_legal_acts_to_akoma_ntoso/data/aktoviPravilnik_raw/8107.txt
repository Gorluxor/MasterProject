
На основу члана 51. став 5. Закона о управљању отпадом („Службени гласник РС”, бр. 36/09 и 88/10),
Министар животне средине и просторног планирања доноси

ПРАВИЛНИК 
о начину и поступку за управљање отпадним флуоресцентним цевима које садрже живу
"Службени гласник РС", број 97 од 21. децембра 2010.

Члан 1.
Овим правилником прописује се начин и поступак за управљање отпадним флуоресцентним цевима које садрже живу.
Члан 2.
Одредбе овог правилника односе се на флуоресцентне цеви које садрже живу, и то:
1) компактне флуоресцентне изворе светлости са садржајем живе до 5 mg;
2) равне флуоресцентне изворе светлости за опште сврхе у којима садржај живиних спојева не прелази следеће вредности:
(1) халофосфати 10 mg,
(2) трифосфати с нормалним веком трајања 5 mg,
(3) трифосфати с дугим веком трајања 8 mg;
3) равне флуоресцентне изворе светлости за посебне намене који садрже живу.
Члан 3.
На сакупљање, третман и одлагање отпадних флуоресцентних цеви које садрже живу, као и на друга питања која се односе на управљање отпадним флуоресцентним цевима које садрже живу која нису посебно уређена овим правилником примењује се пропис којим се уређује управљање електричним и електронским производима и закон којим се уређује управљање отпадом.
Члан 4.
Управљање отпадним флуоресцентним цевима које садрже живу је скуп мера које обухватају сакупљање, разврставање, транспорт, складиштење и третман отпадних флуоресцентних цеви које садрже живу или одлагање остатака после третмана.
Члан 5.
Управљање отпадним флуоресцентним цевима које садрже живу спроводи се на начин и по поступку који не представља ризик од загађења вода, земљишта или ваздуха, а који се може избећи, ради заштите здравља људи и животне средине.
Члан 6. 
Oтпаднe флуоресцентнe цеви које садрже живу разврставају се и класификују на прописан начин и чувају до предаје сакупљачу и/или лицу које врши транспорт отпадних флуоресцентних цеви које садрже живу, односно лицу које врши складиштење и/или третман отпадних флуоресцентних цеви које садрже живу. 
За сакупљање отпадних флуоресцентних цеви које садрже живу користе се одговарајуће, непропусне и затворене посуде које носе ознаку индексног броја отпадних флуоресцентних цеви које садрже живу у складу са прописом којим се уређује Каталог отпада.
Посуде из става 2. овог члана производе се тако да одговарају прописаном стандарду.
Отпадне флуоресцентне цеви које садрже живу обележавају се у складу са прописом којим се уређује управљање електричним и електронским производима. 
Члан 7.
Транспорт отпадних флуоресцентних цеви које садрже живу обавља се у складу са прописом којим се уређује транспорт опасног отпада и дозволом издатом од стране надлежног органа, у складу са законом којим се уређује управљање отпадом.
Свако кретање отпадних флуоресцентних цеви које садрже живу прати Документ о кретању опасног отпада, у складу са посебним прописом.
У складишту отпадних флуоресцентних цеви које садрже живу не врши се предтретман и третман отпадних флуоресцентних цеви које садрже живу.
Члан 8.
Преузете отпадне флуоресцентне цеви које садрже живу, пре поновног искоришћења или одлагања, третирају се у постројењу за третман које има дозволу, у складу са законом којим се уређује управљање отпадом и прописом којим се уређује управљање електричним и електронским производима.
Третман отпадних флуоресцентних цеви које садрже живу врши се на начин и по поступку којим се обезбеђује заштита здравља људи и животне средине, у складу са законом и посебним прописима.
Члан 9. 
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-216/2010-05
У Београду, 13. децембра 2010. године
Министар, 
др Оливер Дулић, с.р.


