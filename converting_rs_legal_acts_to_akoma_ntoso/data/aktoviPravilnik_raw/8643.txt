


	
	Zakon


	
				На основу члана 194. став 5. Закона о безбедности саобраћаја на путевима („Службени гласник РС”, број 41/09),
				Министар здравља доноси
				ПРАВИЛНИК
				о саставу, начину рада и поступку пред другостепеном лекарском комисијом
				"Службени гласник РС", број 71 од 21. јула 
				2017.
				Члан 1.
				Овим правилником уређује се састав, начину рада и поступак пред другостепеном лекарском комисијом (у даљем тексту: Комисија).
				Члан 2.
				Комисију образује министарство надлежно за послове здравља.
				Комисија има пет чланова и пет заменика.
				Чланови комисије, односно заменици чланова су доктор медицине специјалиста медицине рада, доктор медицине специјалиста офталмологије, доктор медицине специјалиста неурологије или неуропсихијатрије и доктор медицине специјалиста психијатрије или неуропсихијатрије и дипломирани психолог специјалиста медицинске.
				Председник комисије је по правилу доктор медицине специјалиста медицине рада.
				Члан 3.
				Поступак оцене здравствене способности возача покреће територијално надлежна организациона jединица Министарства унутрашњих послова код кога се возач налази у евиденцији, односно орган који је издао дозволу, послодавац, надлежни орган правосуђа као и сам возач.
				Поступак се покреће писменим захтевом Комисији.
				Захтев садржи најмање све податке о возачу: презиме и име, дан, месец и годину рођења, занимање, место пребивалишта, адресу, број личне карте и од кога је издата, категорију коју поседује, односно захтева, као и уверење о здравственој способности и назив здравствене установе која је издала уверење о здравственој способности.
				Члан 4.
				Комисија коначан налаз и мишљење доноси у пуном саставу, једногласно.
				Коначан налаз и мишљење потписује председник Комисије.
				Коначан налаз и мишљење Комисија доставља подносиоцу захтева и територијално надлежној организационој јединици Министарства унутрашњих послова код које се возач налази у евиденцији.
				О заседању и сваком прегледаном возачу комисија води записник. Записник потписују сви чланови Комисије, односно заменици чланова који су учествовали у раду Комисије.
				Члан 5.
				Комисија доноси пословник о раду.
				Члан 6.
				Даном ступања на снагу овог правилника престаје да важи Правилник о поступку за утврђивање здравствене способности возача пред другостепеном комисијом („Службени гласник СРС”, бр. 17/76 и 48/79).
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-482/165-02
				У Београду, 10. јула 2017. године
				Министар, 
				асс. др Златибор Лончар, с.р.
	

