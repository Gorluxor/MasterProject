


	
	Zakon

	


	
				На основу члана 33. став 12. Закона о пољопривреди и руралном развоју („Службени гласник РС”, бр. 41/09, 10/13 – др. закон и 101/16),
				Министар пољопривреде и заштите животне средине доноси
				ПРАВИЛНИК
				о организацији и пословима учесника у функционисању система рачуноводствених података на пољопривредним газдинствима која учествују у FADN систему
				"Службени гласник РС", број 37 од 20. априла 
				2017.
				
				Предмет 
				Члан 1.
				Овим правилником ближе се прописује организација учесника у FADN систему и њихови послови, методологија прикупљања података са пољопривредних газдинстава која учествују у FADN систему, начин и рокови прикупљања података, начин и услови коришћења података у оквиру FADN система, као и образац за прикупљање података.
				Значење појмова
				Члан 2.
				Поједини изрази употребљени у овом правилнику имају следећа значења:
				1) извештај за пољопривредна газдинства је резултат индивидуалних података о структури, производњи, приходима и расходима пољопривредних газдинстава добијених на основу FADN истраживања;
				2) коефицијент Стандардне вредности производње (Standard output coefficient – SO) је просечна јединична новчана вредност производње одређене врсте пољопривредног производа по произвођачкој цени;
				3) укупна стандардна вредност производње је збир свих вредности производњи на пољопривредном газдинству, добијена множењем коефицијента стандардне вредности сваке појединачне производње сa одговарајућим бројем јединица производње;
				4) репрезентативни FADN узорак је број пољопривредних газдинстава у FADN систему који се утврђује статистичким методама по основу критеријума прописаним овим правилником;
				5) стратификација је статистичка метода распоређивања пољопривредних газдинстава унутар подручја FADN истраживања у слојеве (стратуме), у складу са овим правилником; 
				6) стандардна вредност производње је бруто вредност производње пољопривредног производа, која се добија множењем коефицијента стандардне вредности производње за посматрани производ са површином на којој се производи, односно бројем грла одговарајуће врсте стоке; 
				7) стандардни резултат FADN система је скуп података FADN истраживања који се годишње израчунавају;
				8) FADN податак је скуп података о структури производњи, приходима и расходима који се односи на пољопривредно газдинство;
				9) FADN база података је база података која садржи скуп података прикупљених са пољопривредних газдинстава која учествују у FADN систему. 
				Организација у FADN систему
				Члан 3.
				FADN систем у складу са Законом о пољопривреди и руралном развоју (у даљем тексту: Закон) чине:
				1) Национални одбор за праћење FADN система;
				2) Национално тело за организацију и спровођење FADN истраживања;
				3) Регионална координациона тела;
				4) Канцеларије за прикупљање рачуноводствених података;
				5) републичка организација надлежна за послове статистике;
				6) пољопривредна газдинства (FADN газдинства).
				Национални одбор за праћење FADN система
				Члан 4.
				Послове Националног одборa за праћење FADN система (у даљем тексту: Национални одбор) обавља посебна радна група коју образује министар надлежан за послове пољопривреде (у даљем тексту: министар), у складу са законом.
				Радна група из става 1. овог члана разматра стручна питања и даје мишљења у вези са:
				1) доношењем одлуке о броју и површини FADN региона;
				2) доношењем плана за избор пољопривредних газдинстава;
				3) разматрањем других питања везаних за спровођење FADN истраживања.
				Национално тело за организацију и спровођење FADN истраживања
				Члан 5.
				Послове Националног тела за организацију и спровођење FADN истраживања обавља министарство надлежно за послове пољопривреде (у даљем тексту: Министарство) у складу са законом, а нарочито:
				1) представља FADN систем на националном и међународном нивоу;
				2) израђује и доставља извештај Националном одбору;
				3) утврђује и доставља правила о примени функционисања FADN система регионалним координационим телима и канцеларијама за прикупљање FADN података;
				4) доноси план за избор пољопривредних газдинстава која учествују у FADN истраживању;
				5) припрема обрасце за прикупљање FADN података;
				6) сачињава упутства за прикупљање и унос FADN података у FADN систем;
				7) припрема, организује и одржава обуке у FADN систему; 
				8) обавља контролу FADN података, као и унос тих података у електронској форми и њихову обраду у FADN базу података;
				9) одржавање FADN базе података;
				10) обрађује стандардне резултате FADN истраживања.
				Регионална координациона тела
				Члан 6.
				 Регионалнa координационa тела обављају послове који се односе на координацију и функционисање FADN система, у складу са законом којим се уређује обављање саветодавних и стручних послова у области пољопривреде и Законом, а нарочито: 
				1) припремају извештај о избору пољопривредних газдинстава; 
				2) врше пријем и проверу FADN података и унос тих података у електронској форми у FADN базу података;
				3) учествују у припреми, организовању и одржавању обука у FADN систему;
				4) координирају и контролишу прикупљање FADN података;
				5) контролишу и одржавају FADN базу података;
				6) учествују у раду радних група које образује министар;
				7) обављају остале послове у вези са FADN системом.
				Канцеларије за прикупљање рачуноводствених FADN података
				Члан 7.
				Послове канцеларијe за прикупљање рачуноводствених FADN података обављају саветодавне и стручне службе у складу са законом којим се уређује обављање саветодавних и стручних послова у области пољопривреде и Законом, а нарочито:
				1) идентификују пољопривредна газдинстава за учествовање у FADN систему;
				2) информишу, односно обучавају представнике пољопривредних газдинстава у вези прикупљања FADN података, у складу са овим правилником;
				3) прикупљају FADN податке у роковима одређеним овим правилником на начин и по упутствима која добијају од Министарства;
				4) попуњавају и достављају обрасце за прикупљање FADN података и уносе и обрађује те податке у електронској форми у FADN базу података;
				5) припремају извештаје за пољопривредно газдинство и достављају их пољопривредном газдинству;
				6) обављају и друге послове у вези FADN система.
				Републичка организација надлежна за послове статистике
				Члан 8.
				Републичка организација надлежна за послове статистике у FADN систему учествује на начин и према условима у складу са споразумом о сарадњи закљученим између Министарства и републичке организације надлежне за послове статистике, у складу са законом, а нарочито обезбеђује:
				1) израчунавање коефицијента стандардне вредности производње;
				2) израду класификације пољопривредних газдинстава с обзиром, на тип пољопривредне производње и категорије економске величине пољопривредних газдинстава;
				3) израду плана за избор пољопривредних газдинстава;
				4) израду детаљног плана у погледу узорка;
				5) израду извештаја о спровођењу плана за избор пољопривредних газдинстава.
				Методологија прикупљања FADN података
				Члан 9.
				Методологија прикупљања FADN података са пољопривредних газдинстава која учествују у FADN систему обухвата јединствене критеријуме за утврђивање плана за избор пољопривредних газдинстава и начин прикупљања FADN података.
				Критеријуми из става 1. овог члана су:
				1) класификација пољопривредних газдинстава према типу пољопривредних газдинстава дата у Прилогу 1 – Класификација пољопривредних газдинстава према типу пољопривредне производње, који је одштампан уз овај правилник и чини његов саставни део;
				2) класификација пољопривредних газдинстава према категоријама економске величине пољопривредних газдинства дата у Прилогу 2 – Класификација пољопривредних газдинстава према економској величини газдинстава, који је одштампан уз овај правилник и чини његов саставни део;
				3) FADN региони одређују се у складу са социо-економским карактеристикама НСТЈ (NUTS) који се користе у статистици.
				План за избор пољопривредних газдинстава
				Члан 10.
				План за избор пољопривредних газдинстава обухвата податке из званичног статистичког регистра пољопривредних газдинстава.
				План из става 1. овог члана доноси се за сваку календарску годину најкасније до 31. октобра текуће године за наредну годину.
				Начин и рокови прикупљања FADN података
				Члан 11.
				FADN подаци прикупљају се на обрасцу за прикупљање података.
				Образац из става 1. овог члана дат је у Прилогу 3 – Образац за прикупљање FADN података, који је одштампан уз овај правилник и чини његов саставни део.
				Прикупљање података почиње 1. јануара, а завршава се 31. децембра текуће године.
				Обрада података из става 1. овог члана врши се у електронској форми у FADN базу података.
				Начин и услови коришћење података у оквиру FADN система
				Члан 12.
				Подаци у оквиру FADN система користе се за подстицање развоја пољопривредне производње, као и за потребе вођења аналитике и статистике у Министарству и не могу се користити за друге сврхе.
				Резултати FADN истраживања објављују се у збирном облику, а индивидуални резултати FADN истраживања користе се, у складу са законом којим се уређује заштита података о личности и овим правилником.
				Учесници у FADN систему из члана 3. овог правилника и лица запослена код тих учесника потписују изјаву о заштити и чувању FADN података.
				Пољопривредне, образовне, научне и стручне институције и друге организације и установе могу користити FADN податке, ако поднесу писани захтев Министарству, уз образложење које садржи намену коришћењa тих података, као и да резултате истраживања по основу коришћења тих података доставе Министарству.
				Министарство на основу захтева из става 4. овог члана, као и на основу дате изјаве о заштити и чувању FADN података обезбеђује коришћење FADN података, уз одговорност истраживача за њихово коришћење. 
				Ступање на снагу
				Члан 13.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00028/2017-09
				У Београду, 4. априла 2017. године
				Министар,
				Бранислав Недимовић, с.р.
				Прилози
				Прилог 1 - Класификација пољопривредних газдинстава према типу пољопривредне производње
				

				Прилог 2 - Класификација пољопривредних газдинстава према економској величини газдинстава
				

				Прилог 3 - Образац за прикупљање FADN података
				

				
	

