


	
	Zakon



	
			На основу члана 10. став 6. Закона о супстанцама које се користе у недозвољеној производњи опојних дрога и психотропних супстанци („Службени гласник РС”, бр. 107/05 и 25/19),
			Министар здравља доноси
			ПРАВИЛНИК
			о обрасцу и садржини захтева за издавање дозволе за употребу прекурсора прве и друге категорије
			„Службени гласник РС“, број 42 од 14. јуна 2019.
			Члан 1.
			Овим правилником прописује се образац и садржина захтева за издавање дозволе за употребу прекурсора прве и друге категорије (у даљем тексту: захтев за издавање дозволе).
			Члан 2.
			Правно лице које обавља научноистраживачку делатност у складу са прописима којима се уређује научноистраживачка делатност, војне установе, односно војни институти који обављају научноистраживачку делатност у складу са посебним прописима, правна лица која израђују галенске, односно магистралне лекове, подносе министарству надлежном за послове здравља захтев за издавање дозволе на обрасцу који садржи податке прописане чланом 3. овог правилника.
			Образац захтева за издавање дозволе из става 1. овог члана одштампан је уз овај правилник и чини његов саставни део.
			Члан 3.
			Образац захтева за издавање дозволе из члана 2. став 1. овог правилника садржи следеће податке:
			1) назив и адресу правног лица;
			2) број дозволе за обављање делатности, датум издавања, рок важења дозволе и назив издаваоца дозволе;
			3) контакт податке за одговорно лице у правном лицу (име и презиме, телефон, факс, имејл);
			4) контакт податке за одговорно лице за употребу прекурсора прве и друге категорије (име и презиме, телефон, факс, имејл);
			5) назив и категорију прекурсора, број из Међународног регистра хемикалија (САЅ број), тарифну ознаку (CN број);
			6) намену употребе прекурсора;
			7) количину прекурсора и проценат базе прве и друге категорије која је потребна за годишњу употребу у редовној делатности правног лица;
			8) име, презиме и потпис одговорног лица у правном лицу;
			9) име, презиме и потпис одговорног лица за употребу прекурсора прве и друге категорије;
			10) датум подношења захтева.
			Члан 4. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00175/2019-12
			У Београду, 28. маја 2019. године
			Министар,
			др Златибор Лончар, с.р.
			
	

