


	
	Zakon


	
			На основу члана 38. став 5. Закона о безбедности у железничком саобраћају („Службени гласник РС”, број 41/18),
			Вршилац дужности директора Дирекције за железнице доноси
			ПРАВИЛНИК 
			о условима за обављање делатности одржавања железничке телекомуникационе мреже
			"Службени гласник РС", број 68 од 25. септембра 
			2019.
			Члан 1.
			Овим правилником прописују се услови које управљач железничке инфраструктуре и други привредни субјекти морају испуњавати за обављање делатности одржавања железничке телекомуникационе мреже.
			Члан 2.
			Управљач железничке инфраструктуре и други привредни субјекти који обављају делатност одржавања железничке телекомуникационе мреже и њених делова, у зависности од врсте и типа система и/или уређаја које одржавају, као и од величине деонице пруге коју одржавају, морају испуњавати следеће услове:
			1) да су уписани у Регистар привредних субјеката;
			2) да су осигурани код осигуравајућег друштва за штету коју би обављањем делатности могли учинити наручиоцу посла;
			3) да имају интерни акт којим су прописани:
			(1) унутрашња организација предузећа,
			(2) главне активности предузећа,
			(3) систематизација радних места са описом послова на одржавању железничке телекомуникационе мреже и њених делова;
			4) да имају акт о заштити и безбедности запослених и лица ангажованих ван радног односа;
			5) да имају потребан број запослених или лица ангажованих ван радног односа и то:
			(1) најмање једног дипломираног инжењера електротехнике, смер телекомуникације или електроника, са минимум пет година радног искуства на пројектовању, изградњи или одржавању железничке телекомуникационе мреже и њених делова,
			(2) најмање једно лице са завршеном средњом школом електро смера са минимум три године радног искуства на одржавању железничке телекомуникационе мреже и њених делова;
			6) да лица наведена у тачки 5) овог члана испуњавају захтеве у вези са стручном оспособљеношћу и здравственом способношћу прописане законом којим се уређује безбедност у железничком саобраћају а остали запослени и лица ангажована ван радног односа која не испуњавају захтеве у вези са стручном оспособљеношћу и здравственом способношћу прописане законом којим се уређује безбедност у железничком саобраћају могу обављати одређене послове на одржавању само уз пратњу и надзор лица које испуњава те услове;
			7) да поседују алате, мерне инструменте и средства неопходна за мерење и одржавање железничке телекомуникационе мреже;
			8) да су мерни инструменти контролисани у складу са прописом којим се уређују врсте мерила за која је обавезно оверавање и временски интервали њиховог периодичног оверавања;
			9) да су одредили начин вођења и чувања документације о извршеном одржавању.
			Члан 3. 
			Ступањем на снагу овог правилника престаје да важи Прaвилник o условима за обављање делатности одржавања железничке телекомуникационе мреже („Службeни гласник РСˮ, број 61/16).
			Члан 4.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 340-1293/2019
			У Београду, 18. септембра 2019. године
			В.д. директора,
			Лазар Мосуровић, с.р.
	

