



На
основу члана 9. ст 1. и 4. Закона о здравственој заштити
животиња („Службени гласник РС”, бр. 37/91, 50/92, 33/93 и 52/93),

Министар пољопривреде, шумарства и водопривреде доноси





ПРАВИЛНИК

О
ВЕТЕРИНАРСКО-САНИТАРНИМ УСЛОВИМА У ОБЈЕКТИМА ЗА ПРОДАЈУ ПРОИЗВОДА ЖИВОТИЊСКОГ
ПОРЕКЛА ВАН ПОСЛОВНИХ ПРОСТОРИЈА

„Службени гласник
РС”, број 22 од 14. 

марта 1994.

Члан 1.

Овим правилником прописују се ветеринарско-санитарни
услови у погледу: локације, услова изградње, опреме, услова продаје и услова за
рад ветеринарске инспекције у објектима за продају производа животињског
порекла ван пословних просторија (зелене пијаце, вашари и сл.)

Члан 2.

Локација за изградњу објеката из члана 1. овог
правилника мора да испуњава следеће услове:

1) да је на издвојеном простору пијаце, односно вашара,

2) да је заштићена од загађивања материјама и мирисима
које носе главни ветрови и

3) да има објекте за продају производа животињског
порекла и просторију за рад ветеринарске инспекције.

Члан 3.

Објектима за продају производа животињског порекла у
смислу члана 1. овог правилника, сматрају се:

1) стални објекти на пијацама и

2) привремени објекти на вашарима, улицама, излетиштима
и сл.

Члан 4.

Стални објекти на пијацама могу бити:

1) затворене просторије са одговарајућом опремом;

2) витрине на отвореним просторима и

3) тезге на отвореним просторима.

Привремени објекти могу бити: киосци, аутоприколице и
сл.

Члан 5.

Продаја производа животињског порекла и то: меса, млека
и производа од меса и млека који нису у оригиналном паковању, може се обављати
само у затвореним просторијама или у витринама.

Продаја производа животињског порекла из става 1. овог
члана у оригиналном паковању као и продаја осталих производа животињског
порекла, може се вршити и на тезгама.

Члан 6.

Оригиналним паковањем производа животињског порекла у
смислу овог правилника сматра се одређена количина производа упакована у
производном објекту под прописаним условима и на прописани начин.

Члан 7.

Затворене просторије за продају производа животињског
порекла морају испуњавати следеће услове:

1) подови треба да су од чврстог непропустљивог
материјала отпорног на со, органске киселине и средства за дезинфекцију, да
нису клизави и да имају падове према сливницима;

2) зидови треба да буду обложени водоотпорним
материјалом беле боје до висине најмање 2 метра. Изнад ове висине површине
зидова и таванице морају бити глатке и обојене светлим бојама;

3) прозори и врата морају бити изграђени од материјала
отпорних на влагу и средства за дезинфекцију;

4) да имају заштиту од продора инсеката која се састоји
од уређаја за аутоматско затварање врата и заштитних мрежа на прозорима који се
отварају;

5) да имају потребан број уређаја за прање руку, са
текућом хладном и топлом водом, средствима за прање руку, папирним убрусима и
посудом за сакупљање употребљених убруса;

6) да имају сливнике на поду за сакупљање отпадних вода
са уређајима за спречавање враћања непријатних мириса и продора глодара из
канализације.

7) извори вештачког осветлења треба да омогућавају
интензитет светла од 550 лукса на висини производа изложених продаји;

8) да имају тезге које испуњавају услове из члана 8.
овог правилника.

Члан 8.

Витрине са или без уређаја за хлађење, треба да буду
изграђене од материјала који не кородира, отпорног на влагу и средства за
дезинфекцију и да има глатке површине. Унутрашњост витрине треба да буде
заштићена од спољашњих утицаја.

Зидови витрине треба да буду од провидних материјала
који се лако одржавају и обезбеђују заштиту од спољашњих утицаја.

Тезге морају да буду глатких површина и да се лако
одржавају.

Члан 9.

Објекти из члана 3. овог правилника, уколико су
постављени на отвореним просторима, морају да имају заштиту од атмосферских
падавина. Ова заштита (кров) мора да штити површину тезге односно витрине у
увећању за 0,75 м са обе уздужне стране објекта.

Члан 10.

Привремени објекти из члана 3. овог правилника (киосци,
аутоприколице и сл.) треба да имају равне подне и зидне површине од материјала
отпорних на влагу и средства за дезинфекцију.

Опрема објеката из става 1. овог члана мора бити
израђена од материјала који не кородира, глатких површина и који је отпоран на
влагу и средства за дезинфекцију.

Члан 11.

Посуде са поклопцима у којима се производи животињског
порекла излажу продаји морају бити израђене од материјала погодног за прање и
дезинфекцију (нерђајући челик, емајлиране, термостабилна пластика, стакло и
порцелан) неоштећене, глатких површина и без рубова и површина тешко
приступачних за чишћење.

Услове из става 1. овог члана треба да испуни и прибор
за размеравање (хватаљке, нож, кашика, опрема за мерење).

Члан 12.

Објекти за продају производа животињског порекла на
пијаци, односно на вашаришту морају да испуњавају услове за рад ветеринарске
инспекције, и то:

1) да имају просторију за рад инспектора, која се може
закључавати, и

2) да имају посуде са поклопцима.

Просторија из става 1. тачка 1. овог члана мора да има:

1) канцеларијски сто са 2 столице;

2) фрижидер за чување узорака;

3) најмање 2 слободна електрична прикључка;

4) дводелни гардеробни ормар;

5) лавабо за прање руку са топлом и хладном водом,
средствима за прање, папирним убрусима и посудом за отпатке (са поклопцем);

6) средства за декарактеризацију производа животињског
порекла неупотребљивих за јавну потрошњу;

7) извор вештачког осветљења јачине 550 лукса и

8) пећ, односно уређај за загревање просторије.

Члан 13.

Овај правилник ступа на снагу осмог дана од дана
објављивања у „Службеном гласнику Републике Србије”.



Број 110-00-25/93-09

У Београду, 25.
фебруара 1994. године

Министар,

др Јан Кишгеци, с.р.







