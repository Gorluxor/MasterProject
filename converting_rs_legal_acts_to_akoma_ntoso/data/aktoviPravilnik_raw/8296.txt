


	
	Zakon

	


	
			На основу члана 73. став 2. и члана 74. став 2. Закона о ветеринарству („Службени гласник РС”, бр. 91/05, 30/10 и 93/12),
			Министар пољопривреде, шумарства и водопривреде доноси
			ПРАВИЛНИК
			о регистрацији, односно одобравању објеката за производњу и промет хране за животиње
			"Службени гласник РС", број 23 од 23. марта 2018.
			Члан 1.
			Овим правилником ближе се прописују објекти за производњу и промет хране за животиње који се региструју, односно одобравају, начин и поступак регистрације, односно одобравања објеката изглед обрасца захтева за упис ових објеката у Регистар објеката, односно Регистар одобрених објеката, као и садржина и начин вођења Регистра објеката и Регистра одобрених објеката.
			Члан 2.
			Поједини изрази употребљени у овом правилнику имају следеће значење:
			1) фаза производње, прераде и промета хране за животиње јесте било која фаза производње, прераде и промета, укључујући увоз, примарну производњу, дораду, прераду, складиштење, транспорт, продају и снабдевање храном за животиње;
			2) одобравање објекта за производњу и промет хране за животиње јесте поступак покренут по захтеву странке за упис у Регистар одобрених објеката и за утврђивање испуњености прописаних услова за обављање делатности;
			3) покретна мешаона хране за животиње (у даљем текст: покретна мешаона) јесте посебно опремљено возило којим се услужно производе смеше, укључујући медицинирану храну за животиње;
			4) регистрација објекта за производњу и промет хране за животиње јесте поступак покренут по захтеву странке за упис у Регистар објеката без претходног утврђивања испуњености прописаних услова за обављање делатности.
			Члан 3.
			Објекти за производњу и промет хране за животиње који се региструју или одобравају у складу са законом којим се уређује ветеринарство (у даљем тексту: Закон) и овим правилником су сви објекти који су под контролом субјекта у пословању храном за животиње у којима се или из којих се обавља делатност производње и промета хране за животиње (у даљем тексту: делатност) у било којој фази производње, прераде и промета хране за животиње.
			Објекти за производњу и промет хране за животиње у којима се обавља делатност из става 1. овог члана дати су у Прилогу 1 – Објекти који се региструју (у даљем тексту: Прилог 1) и Прилогу 2 – Објекти који се одобравају (у даљем тексту: Прилог 2), који су одштампани уз овај правилник и чине његов саставни део.
			Члан 4.
			Објекти за производњу и промет хране за животиње који се региструју јесу објекти у којима се обавља једна или више делатности дати у Прилогу 1.
			Члан 5.
			Правно лице, односно предузетник пре почетка обављања делатности подноси министарству надлежном за послове ветеринарства (у даљем тексту: Министарство) захтев за упис објекта из члана 4. овог правилника у Регистар објеката.
			Захтев из става 1. овог члана подноси се на Обрасцу 1 – Захтев за упис објеката у Регистар објеката, који је одштампан уз овај правилник и чини његов саставни део.
			Члан 6.
			После пријема захтева из члана 5. овог правилника, Министарство проверава да ли је захтев правилно попуњен и на основу уредно поднетог захтева врши упис у Регистар објеката и додељује ветеринарски контролни број.
			Члан 7.
			Објекти за производњу и промет хране за животиње који се одобравају јесу објекти у којима се обавља једна или више делатности дати у Прилогу 2.
			Члан 8.
			Правно лице, односно предузетник пре почетка обављања делатности подноси Министарству захтев за упис објекта из члана 7. овог правилника у Регистар одобрених објеката.
			Захтев из става 1. овог члана подноси се на Обрасцу 2 – Захтев за упис објеката у Регистар одобрених објеката, који је одштампан уз овај правилник и чини његов саставни део.
			Члан 9.
			После пријема захтева из члана 8. овог правилника, Министарство проверава да ли је захтев правилно попуњени и утврђује да ли објекат за производњу и промет хране за животиње испуњава прописане услове.
			Када се утврди да објекат за производњу и промет хране за животиње испуњава све прописане услове, објекат се одобрава, уписује у Регистар одобрених објеката и додељује му се ветеринарски контролни број, који је јединствен за тај објекат и састоји се од:
			1) ознаке α;
			2) слова: RS, као ISO ознака Републике Србије;
			3) бројчане ознаке од највише осам цифара.
			Члан 10.
			У случају да се утврди да су у објекту за производњу и промет хране за животиње испуњени прописани услови у погледу објекта, просторија, простора и опреме, као и општих услова хигијенe хране за животиње, објекат се привремено одобрава, привремено уписује у Регистар одобрених објеката и додељује му се ветеринарски контролни број.
			Привремено одобрење из става 1. овог члана може бити најдуже до три месеца.
			Када се у року из става 2. овог члана, у објекту за производњу и промет хране за животиње утврди да су испуњени сви прописани услови, објекат се одобрава, уписује у Регистар одобрених објеката и задржава додељени ветеринарски контролни број.
			Када се у року из става 2. овог члана, у објекту за производњу и промет хране за животиње утврди напредак у односу на претходно утврђено чињенично стање у погледу испуњења свих прописаних услова, привремено одобрење се продужава, при чему укупни период на који се односи привремено oдобрење не може бити дужи од шест месеци.
			Када се у објекту за производњу и промет хране за животиње коме је продужено привремено одобрење утврди да су испуњени сви прописани услови, објекат се одобрава, уписује у Регистар одобрених објеката и задржава додељени ветеринарски контролни број, а ако се у објекту утврди да нису испуњени сви прописани услови, објекат се не одобрава, брише се из Регистра одобрених објеката и укида се додељени ветеринарски контролни број.
			Члан 11. 
			Регистар објеката, односно Регистар одобрених објеката садржи следеће податке: 
			1) делатност за коју је објекат уписан;
			2) пословно име и седиште;
			3) матични број;
			4) адресу објекта и назив управног округа где се обавља делатност;
			5) код регистрованог или одобреног објекта;
			6) ветеринарски контролни број;
			7) капацитет објекта;
			8) врста животиње за коју се производи, односно ставља у промет храна за животиње;
			9) број решења о испуњености прописаних услова, односно број решења о упису у Регистар објеката, односно Регистар одобрених објеката;
			10) датум и број решења о брисању из Регистра објеката или Регистра одобрених објеката;
			11) напомене.
			Поред података из става 1. овог члана, Регистар одобрених објеката садржи и податак о року привременог уписа у овај регистар. 
			Члан 12.
			Регистар објеката, односно Регистар одобрених објеката из члана 11. овог правилника води се у електронском облику и повезан је са информационим системом Министарства.
			Члан 13.
			У Регистар објеката, односно Регистар одобрених објеката из члана 11. овог правилника уписују се промене података настале у вези са подацима који су уписани у ове регистре.
			Члан 14.
			У случају престанка обављања делатности или ако престане да испуњава прописане услове, објекат за производњу и промет хране за животиње брише се из Регистра објеката, односно Регистра одобрених објеката из члана 11. овог правилника, у складу са Законом.
			Члан 15.
			Објекти за узгој, држање и промет животиња уписани у одговарајући регистар који води Министарство, у складу са посебним прописом, у делу који се односи на храњење животиња које су намењене за производњу хране, сматрају се уписаним објектима за производњу и промет хране за животиње у Регистар објеката у складу са овим правилником.
			Члан 16.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-27/2018-09
			У Београду, 15. марта 2018. године
			Министар,
			Бранислав Недимовић, с.р.
			
			Прилози
			
			Прилог 
			1 - Објекти који се региструју
			
			
			Образац 1 - Захтев за упис у регистар објеката
			
			Прилог 
			2 - Објекти које се одобравају
			
			
			Образац 2 - Захтев за упис објеката у регистар одобрених објеката
	

