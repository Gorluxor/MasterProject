


	
	Zakon

	


	
			На основу члана 6. став 4. Закона о извршењу ванзаводских санкција и мера  („Службени гласник РС”, брoj 55/14), 
			Министар правде доноси
			ПРАВИЛНИК 
			о садржини и изгледу службене легитимације Повереника у Управи за извршење кривичних санкција
			"Службени гласник РС", број 61 од 8. августа 
			2018.
			Члан 1.
			Овим правилником уређује се садржина и изглед службене легитимације Повереника у Управи за извршење кривичних санкција (у даљем тексту: Управа).    
			Члан 2.
			Службена легитимација Повереника служи за идентификацију и доказивање својства запосленог у Управи.       
			Члан 3.
			Службену легитимацију чине образац службене легитимације и службена значка,  која се носи у троделним кожним корицама на склапање, црне боје, димензија 327 х 78 mm. Службена значка је фиксирана на унутрашњу страну кожних корица, а у другом делу корица налази се отвор од провидне фолије димензија 78 х 55 mm за образац службене легитимације.
			Члан 4.
			Образац службене легитимације је величине 60 х 90 mm, штампан је на заштићеном папиру, има тонску подлогу српске тробојке и заштићен је омотом од пластифициране провидне масе.
			Предња страна обрасца службене легитимације садржи:
			1) на врху, на средини, текст „Република Србија”;
			2) испод тога, на средини, текст: „МИНИСТАРСТВО ПРАВДЕ”;
			3) испод тога, на средини, текст: „Управа за извршење кривичних санкција”; 
			4) испод тога, на средини, црвеним словима текст: „СЛУЖБЕНА ЛЕГИТИМАЦИЈА”;
			5) испод тога, са леве стране, место за уписивање назива радног места; 
			6) испод тога, са леве стране, место за име и презиме имаоца службене легитимације;
			7) са десне стране, место означено за фотографију у боји, димензија 25 х 30 mm, имаоца службене легитимације; 
			8) испод тога, место означено за идентификациони број: „ИД број”; 
			9) са леве стране, место за холограм димензија 24 х 13 mm;
			10) испод тога, место означено за датум издавања службене легитимације, са текстом: „Датум издавања”;
			11) испод тога, на средини, место означено за потпис министра, са текстом: „Министар”;
			12) са леве стране, место означено за печат Министарства правде, са текстом: „М.П.”.
			Друга унутрашња страна обрасца службене легитимације садржи: 
			1) на врху, дуж целе горње ивице, заштитну траку са микротекстом; 
			2) испод тога, на средини, текст: „ОВЛАШЋЕЊЕ”;
			3) испод тога, на средини, текст: „Ималац ове легитимације овлашћен је да поступа у складу са Законом о извршењу ванзаводских санкција и мера”;
			4) испод тога, на средини, место за серијски број легитимације.
			Службена значка састоји се од кружног медаљона црвене боје, у коме је двоглави орао у полету, у мат посребрењу са позлаћеним кљуном и канџама и црвеним штитом на грудима на којима су крст и четири оцила у мат посребрењу; око двоглавог орла је прстен у тамно плавој боји; око медаљона је обавијен хромиран храстов венац у коме се налази укупно 18 жирева, по девет на свакој страни, од којих је пет на спољашњим и четири на унутрашњим листовима. У доњем делу знака, преко храстовог венца постављене су, преко црног штита са уском хромираном ивицом, позлаћене теразије правде са балансним ослонцем у виду мача, позлаћене дршке и сечива метал беле боје окренутог врхом на горе. Позлаћена круна са бисерима, смештена је на горњој ивици значке. Значка поседује хромирану ленту на самом дну са угравираним идентификационим бројем од три цифре, почев од броја 101, испуњене црном бојом.
			Димензија значке је 80 х 59 mm.
			Образац службене легитимације и изглед службене значке одштампани су уз овај правилник и чине његов саставни део (Прилог 1).
			Члан 5.
			Број који се уписује у службену легитимацију и урезује на службену значку је број под којим се води лице коме се оне издају, и као идентификациони број (у даљем тексту: ИД број) служи за идентификацију Повереника.
			ИД број Повереника састоји се од три цифре почев од броја 101.
			Члан 6.
			Ако Повереник коме је издата службена легитимација оштети, изгуби или на други начин остане без службене легитимације или службене значке, о томе ће одмах писмено обавестити начелника Одељења ради издавања дупликата службене легитимације. 
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број  110-00-4/2015-01
			У Београду, 6. августа 2018. године
			Министар,
			Нела Кубуровић, с.р.
			Прилог
			
	

