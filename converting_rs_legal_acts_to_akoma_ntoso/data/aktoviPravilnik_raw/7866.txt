
На основу члана 43. став 5. Закона о шумама („Службени гласник РС”, број 30/10), 
Министар пољопривреде, трговине, шумарства и водопривреде доноси


ПРАВИЛНИК
о садржини средњорочног плана заштите шума од биљних болести и штеточина
"Службени гласник РС", број 36 од 27. маја 2011.



Предмет 

Члан 1. 
Овим правилником ближе се прописује садржина средњорочног плана заштите шума од биљних болести и штеточина (у даљем тексту: план заштите шума).

Садржина 

Члан 2.
План заштите шума нарочито садржи: стање биљних болести и штеточина; процену здравственог стања и угрожености шума; процену развоја биљних болести и штеточина; превентивне и репресивне мере у сузбијању биљних болести и штеточина; стање средстава (опреме) за заштиту шума; мере организационе природе; обим финансијских средстава за спровођење мера заштите.

База података и други подаци

Члан 3.
Основ за израду плана заштите шума је база података за заштиту шума од биљних болести и штеточина (у даљем тексту: база података), која се ажурира месечно, најкасније до последњег дана у текућем месецу.
База података је скуп информација о повећаном присуству биљних болести и штеточина на територији Републике Србије, утврђених у складу са законом. 
У случају уочавања значајно повећане бројности штетних организама у шумском подручју, или његовом делу, база података се ажурира више пута у току месеца, у зависности од карактеристика утврђеног штетног организма.
Основ за израду плана заштите шума јесу и подаци из: плана развоја шумског подручја (у даљем тексту: план развоја), основе газдовања шумама (у даљем тексту: основа), програма газдовања шумама (у даљем тексту: програм), годишњег плана газдовања шумама (у даљем тексту: годишњи план) и извођачког пројекта газдовања шумама (у даљем тексту: извођачки пројекат). 

Стање биљних болести и штеточина

Члан 5.
Приказ стања биљних болести и штеточина за шумско подручје за које се израђује план заштите шума садржи: основне карактеристике шумског подручја; приказ стања шума (према врсти дрвећа, старосној структури итд.); анализу присуства најзначајнијих узрочника биљних болести и штеточина у претходном петогодишњем периоду, односно карактеристичних за то шумско подручје (врсту узрочника биљних болести и штеточина, домаћине штетног организма, интензитет напада, захваћене површине и др.); анализу и оцену досадашњих мера на заштити шума (превентивних и репресивних) у претходном петогодишњем периоду.
За приказ стања биљних болести и штеточина користе се ажурирани подаци из базе података.

Процена здравственог стања и угрожености шума

Члан 6.
Процена здравственог стања и угрожености шума врши се на основу планских докумената (основе, програма, извођачког пројекта) и непосредног увида у стање на терену (преглед здравственог стања састојина), а исказује се у складу са Кодним приручником. 
Процена здравственог стања и угрожености шума израђује се за газдинску јединицу, односно катастарску општину у оквиру шумског подручја.
За процену здравственог стања и угрожености шума користе се и подаци из извештаја правног лица које обавља послове од јавног интереса у области дијагностике штетних организама и заштите здравља шумског биља, односно извештајно-дијагнозно прогнозне послове у заштити шума. 

Процена развоја биљних болести и штеточина

Члан 7.
Процена развоја биљних болести и штеточина врши се на основу података из базе података, планских докумената (основе, програма, извођачког пројекта) и непосредног увида у стање на терену (преглед здравственог стања састојина), као и извештаја о прогнози правног лица које обавља послове од јавног интереса у области дијагностике штетних организама и заштите здравља шумског биља, односно извештајно-дијагнозно прогнозне послове у заштити шума, за одређено шумско подручје.
Планом заштите шума даје се процена развоја биљних болести и штеточина за шумско подручје по газдинским јединицама и катастарским општинама у оквиру шумског подручја.

Превентивне и репресивне мере у сузбијању биљних болести и штеточина

Члан 8.
Планом заштите шума утврђују се превентивне и репресивне мере у сузбијању биљних болести и штеточина за шумско подручје. 
Мере из става 1. овог члана детаљно се разрађују у годишњем плану.

Стање средстава (опреме) за заштиту шума

Члан 9.
План заштите шума садржи приказ стања средстава (опреме) за заштиту шума, на основу података о постојећем стању средстава (опреме) по организационим јединицама корисника, односно сопственика шума, изузев физичког лица.
У циљу спровођења мера заштите шума, план заштите шума садржи и приказ стања средстава (опреме) за заштиту шума коју је потребно набавити у периоду његовог важења.

Мере организационе природе

Члан 10.
План заштите шума садржи мере организационе природе, у зависности од врсте посла заштите шума коју спроводи корисник, односно сопственик шума, изузев физичког лица.

Обим финансијских средстава за спровођење мера заштите шума

Члан 11.
План заштите шума садржи обим потребних финансијских средстава за реализацију планираних мера на заштити шума за период од пет година, а обим финансијских средстава за текућу годину утврђује се годишњим планом. 

Ступање на снагу

Члан 12.
Овај правилник ступа на снагу осмог дана од дана објављивања у „Службеном гласнику Републике Србије”.


Број 10-00-00030/2011-09
У Београду, 29. априла 2011. године
Министар,
Душан Петровић, с.р.
