


	
	Zakon

	


	
			На основу члана 10. став 2, члана 11. став 2, члана 12. став 6, члана 27. став 3, члана 39. став 5. и члана 41. став 3. Закона о жичарама за транспорт лица („Службени гласник РС”, бр. 38/15 и 113/17 – др. закон),
			Министар грађевинарства, саобраћаја и инфраструктуре доноси
			ПРАВИЛНИК 
			о одржавању жичара за транспорт лица
			"Службени гласник РС", број 58 од 27. јула 
			2018.
			Члан 1.
			Овим правилником прописују се врсте, безбедносни захтеви, начин одржавања погона жичаре; врсте, безбедносни захтеви и начин одржавања помоћног погона жичаре; врсте, безбедносни захтеви и начин одржавања кочница; начини, поступци, врсте и рокови одржавања и контроле исправности жичаре; садржина и начин вођења евиденција редовног одржавања и евиденције интервенција на отклањању неправилности, као и начин, поступци и врсте одржавања жичаре. 
			Члан 2.
			Безбедносни захтеви погона жичаре, помоћног погона жичаре и кочница жичаре морају бити пројектовани, изграђени и коришћени на начин који осигурава њихов беспрекоран рад и сугурност постројења, тако да је могућност квара минимална, а сигурносни фактори задовољавајући.
			Одржавање погона жичаре, помоћног погона жичаре и кочница жичаре се спроводи у складу са планом одржавања који се саставља и ажурира. Саставни део плана одржавања су редовни и ванредни прегледи.
			Безбедан рад жичаре се обезбеђује спровођењем контроле и одржавања жичаре. 
			Ако се мотор са унутрашњим сагоревањем користи као извор енергије за помоћни погон, мотор мора бити спреман за погон за све време рада жичаре и у технички исправном стању.
			Члан 3.
			Опсег и контрола прегледа жичаре и рад на одржавању жичаре одређен је дневним, недељним, месечним, полугодишњим, годишњим и вишегодишњим временским размацима по упутствима пројектанта и произвођача.
			Жичаре са одговарајућим специфичностима се контролишу и одржавају по техничким препорукама произвођача.
			Жичара се не пушта у рад ако се после контролног прегледа утврди да нису испуњени прописани технички захтеви.
			Члан 4.
			Дневни контролни прегледи који се обављају у станицама, пробном вожњом или обиласком трасе обухватају:
			1) проверу свих сигурносних система укључујући и рад погонских мотора за помоћни погон;
			2) проверу рада телефонске везе између станица и возила, као и проверу рада евентуалне бежичне везе на инсталацијама које их поседују;
			3) проверу положаја ужади у станицама, на потпорним конструкцијама као и контролу окретања котурова;
			4) проверу активирања свих кочних система погона жичаре, по упутству произвођача;
			5) проверу рада затезног уређаја и положаја затезног противтега;
			6) друге контроле и радове предвиђене упутством произвођача.
			Члан 5.
			Недељни контролни преглед обухвата:
			1) проверу стања акумулаторских батерија; 
			2) проверу рада електромотора или мотора са унутрашњим сагоревањем под оптерећењем, покретањем празне жичаре;
			3) друге контроле и радове предвиђене упутством произвођача.
			Члан 6.
			Месечни контролни преглед обухвата: 
			1) визуелне прегледе свих ужади, који се обавља при брзини жичаре од ≤ 0,3 m/s (за инсталације које имају могућност погона са наведеном брзином), дању или при доброј осветљености, а обављају га лица која имају довољно техничког знања и/или искуства или практичног знања у подручју рада жичаре, после чега се резултати контролног прегледа уписују у књигу жичаре. Уколико се контролним прегледом утврди да је дошло до лома жице, рокови прегледа се смањују на 14 дана;
			2) преглед свих делова који подлежу хабању (гумени улошци котурова, кочне површине кочница, контактне четке на електромоторима, тахогенераторима и др.);
			3) проверу рада свих кочница (без кочнице на носеће уже), са мерењем дужина или времена кочења, које морају бити у границама пројектних вредности;
			4) визуелне прегледе хватаљки;
			5) контролу померања неодвојивих хватаљки, уколико произвођач није предвидео краћи рок;
			6) контролу рада кочнице на носеће уже у стању мировања;
			7) контролни преглед електроопреме;
			8) друге контроле и радове предвиђене упутством произвођача.
			По препоруци произвођача урадити вишемесечне контролне прегледе.
			Члан 7.
			Полугодишњи контролни преглед за жичаре које су у експлоатацији током целе године обухвата:
			1) контролни преглед носеће конструкције, вијачних и заварених веза;
			2) антикорозивну заштиту;
			3) преглед носећих компонената возила ради утврђивања евентуалних пукотина, деформација или оштећења као и преглед антикорозивне заштите, после чега се неисправна возила повлаче из употребе;
			4) контролу стања бетонских конструкција и сидрених вијака због оптерећења или оштећења ледом, снегом, померањем земљишта и др.;
			5) контролу комплетности и исправности опреме за евакуацију са трасе;
			6) преглед и контрола погонских система;
			7) контролу запрљаности и подмазаности ужади;
			8) контролу предвиђену упутством произвођача. 
			За жичаре које су у експлоатацији само у једној сезони (летња сезона или зимска сезона), наведени контролни прегледи се преносе у годишње контролне прегледе.
			Члан 8.
			Годишњи контролни преглед обухвата: 
			1) контролу површина налегања носећег ужета;
			2) контролу неодвојивих хватаљки са мерењем силе проклизавања;
			3) контролу возног уређаја двоужетних жичара;
			4) преглед кугличних и клизних лежајева котурних батерија, преглед лежајева погонске, повратне, скретне и затезне ужнице;
			5) преглед хидрауличне и пнеуматске инсталације;
			6) преглед и контрола погонских система;
			7) контролу рада и преглед електричне опреме;
			8) контрола вегетације трасе жичаре (сеча растиња и дрвећа); 
			9) остале контролне прегледе предвиђене упутством произвођача.
			Члан 9.
			Вишегодишњи контролни преглед по препоруци произвођача обухвата: 
			1) комплетан погонски систем;
			2) комплетан кочни систем;
			3) комплетан систем точкова за вођење ужади;
			4) геодетска испитивања потпорних конструкција чији резултати морају бити у границама дозвољених одступања према пројектним подацима, односно нултом мерењу; 
			5) остале контролне прегледе предвиђене упутством произвођача.
			Члан 10.
			О обављеним контролним прегледима, редовном одржавању и интервенцијама на отклањању неправилности, води се књига жичаре која садржи:
			1) податке о обављеним контролама и радовима у складу са планом одржавања, са тачним наводима које су безбедносне компоненте жичаре контролисане и какве су мере предузете, као и подаци о лицу које је изводило и контролисало радове, уз потпис тог лица;
			2) податке о радовима на ужадима, за свако уже понаособ, и то:
			(1) број извештаја о контролном испитивању и датум монтаже ужета,
			(2) резултате визуелног прегледа,
			(3) резултате и налазе прегледа методом без разарања,
			(4) радове у вези са попуштањем, уплитањем, заливањем, подмазивањем и поправком ужади, као и остали радови изведени на ужадима,
			(5) датум и разлог замене ужади;
			3) испитивања и напомене у вези са безбедним радом жичаре.
			Члан 11.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00021/2017-04
			У Београду, 11. јулa 2018. године
			Министар,
			проф. др Зорана З. Михајловић, с.р.
	

