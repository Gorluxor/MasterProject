


На основу члана 

37. 

став 1. Закона
о архивској грађи 
федерације
(“Службени лист СФРЈ”, бр.

11/86), 

савезни
секретар за 
иностране послове 

доноси



ПРАВИЛНИК


о коришћењу архивске грађе 

Савезног 
секретаријата за иностране послове

„Службени лист
СФРЈ”, број 49 од 25. 

јула 1987.

Члан 1.

Овим правилником утврђују се услови и начин коришћења
архивске грађе Савезног секретаријата за иностране послове, дипломатских и
конзуларних представништава, културно-информативних центара и других
представништава Социјалистичке Федеративне Републике Југославије у иностранству
(у даљем тексту: архивска грађа ССИП-а) за службене потребе,
научно-истраживачки рад, културно-просветне, информативно-публицистичке,
приватно-правне сврхе, као и за друге потребе радних људи и грађана, самоуправних
организација и заједница друштвено-политичких и других друштвених организација,
органа друштвено-политичких заједница, других друштвених правних и грађанских
правних лица.

Члан 2.

Архивска грађа ССИП-а користи се у читаоници Савезног
секретаријата за иностране послове (у даљем тексту: ССИП) под условима
утврђеним овим правилником.

Члан 3.

Коришћење архивске грађе ССИП-а за службене потребе
ССИП-а врше за то одређени радници ССИП-а на основу писменог захтева
организационе јединице и одобрења савезног секретара за иностране послове.

Представници органа и организација друштвено-политичких
заједница, друштвено-политичких и других друштвених организација, самоуправних
организација и заједница користе архивску грађу ССИП-а за службене потребе на
основу писменог захтева, а по одобрењу савезног секретара за иностране послове.

Члан 4.

Под коришћењем архивске грађе ССИП-а за
научно-истраживачки рад сматрају се, у смислу овог правилника, истраживања која
врше научни и други радници, самоуправне организације и заједнице које се баве
научним истраживањем, укључујући стипендисте научних института и одговарајућих
факултета.

Под коришћењем архивске грађе ССИП-а за
културно-просветне и информативно-публицистичке сврхе подразумевају се
истраживања за радове и дела културно-просветног и информативно-публицистичког
карактера ради објављивања, као и истраживања за потребе средстава јавног
информисања и издавачких кућа.

Члан 5.

Архивска грађа ССИП-а може бити коришћена за научне,
културно-просветне и информативне сврхе 30 година после њеног настанка, ако
Савезно извршно веће не одреди дужи рок за поједину архивску грађу.

На коришћење се даје сређена и микрофилмована архивска
грађа ССИП-а.

У изузетним случајевима кад то захтевају општи
друштвени интереси, међународни односи и спољна политика Социјалистичке
Федеративне Републике Југославије и друге сличне друштвене потребе, савезни
секретар за иностране послове може, на предлог Центра за
информационо-документационе послове (у даљем тексту: ИНДОК центар) одлучити да
се одређена архивска грађа ССИП-а да на коришћење одређеној институцији или
појединцу пре истека рока из става 1. овог члана иако нису испуњени услови из
става 2. овог члана.

Члан 6.

На коришћење се дају фотокопије, микрофилмови или на
другим медијима забележена архивска грађа.

Изворна архивска грађа може се изузетно дати на
коришћење за научно-истраживачки рад само на основу писменог одобрења савезног
секретара за иностране послове, ако не постоје снимци те грађе или ако то
захтева изузетна научна потреба, односно метод рада.

Члан 7.

Коришћење архивске грађе ССИП-а у научне,
културно-просветне, информативне и приватне сврхе одобрава, у писменој форми,
савезни секретар за иностране послове.

Одобрење за коришћење архивске грађе ССИП-а гласи на
име и не може се преносити на друго лице.

Одобрење за коришћење архивске грађе ССИП-а важи годину
дана. После истека тог рока, ново одобрење се може дати на основу образложеног
писменог захтева.

Члан 8.

Орган или организација, односно лице које тражи
одобрење за коришћење архивске грађе ССИП-а мора у захтеву за добијање одобрења
да наведе циљ истраживања и, по могућности, фондове који садрже податке за
област или тему истраживања.

Истраживач добија архивску грађу ССИП-а само из области
(теме) за коју је добио одобрење и из фондова који су наведени у одобрењу. За
сваку промену области (теме) корисник је дужан да прибави ново одобрење.

Члан 9.

Савезни секретар за иностране послове, на предлог ИНДОК
центра, може ускратити коришћење архивске грађе ССИП-а лицу које немарно и
несавесно поступа са том грађом, угрожава њен интегритет, сређеност или
сигурност, злоупотребљава податке из архивске грађе, нарушава правила о раду
читаонице и слично.

Члан 10.

Органи и организације који се баве научним истраживањем,
или појединци, не могу преписе или фотокопије докумената који су им дати на
коришћење објављивати у виду збирки докумената без претходне сагласности
савезног секретара за иностране послове.

Члан 11.

Одредбе овог правилника примењују се и на архивску грађу
и збирке докумената који су поклоном, откупом или на други начин ушли у састав
архивске грађе ССИП-а.

Одредба става 1. овог члана не примењује се на архивску
грађу и збирке докумената у случајевима кад су власници или дародавци
претходно, у одговарајућој форми (тестамент и сл.) или приликом предаје грађе,
дали упутства о условима и начину њеног коришћења.

Члан 12.

Корисници архивске грађе ССИП-а који објаве радове на
основу те архивске грађе дужни су да бесплатно уступе ССИП-у један примерак
свог ауторског рада.

На захтев грађана, ради остваривања њихових
приватноправних интереса, ИНДОК центар издаје, у складу са прописима, уверења и
друге исправе о чињеницама које су садржане у архивској грађи ССИП-а.

Члан 13.

На захтев корисника архивске грађе ССИП-а, ИНДОК центар
може давати преписе и снимке докумената које чува.

Корисник из става 1. овог члана дужан је да сноси
трошкове пружања тих услуга коришћења архивске грађе ССИП-а.

Члан 14.

Архивска грађа ССИП-а (оригинали докумената) може се
привремено износити у иностранство ускладу са одредбом члана 38. Закона о
архивској грађи федерације.

Копије докумената из архивске грађе ССИП-а могу се
изнети у иностранство само уз писмено одобрење савезног секретара за иностране
послове.

Члан 15.

Представници научних установа и других институција из
иностранства, као и страни држављани користе архивску грађу ССИП-а у складу са
одредбама Закона о архивској грађи федерације и овог правилника, само на основу
посебног одобрења.

Одобрење из става 1. овог члана даје савезни секретар
на предлог ИНДОК центра, у складу са међународним уговорима о научној,
просветно-културној и техничкој сарадњи и интересима Социјалистичке Федеративне
Републике Југославије а, по правилу, на основу фактичког реципроцитета.

Члан 16.

ИНДОК центар води досије корисника архивске грађе
ССИП-а и картотеку објављених радова на основу архивске грађе ССИП-а.

Члан 17.

За примену одредаба овог правилника одговоран је
руководилац ИНДОК центра, као и радници који непосредно спроводе одредбе овог
правилника. Непридржавање одредаба овог правилника повлачи одговорност у складу
са законом и важећим нормативним актима ССИП-а.

На корисника архивске грађе који прикрије, присвоји,
оштети, уништи или на други начин учини неупотребљивом архивску грађу примењују
се одредбе о кривичној и прекршајној одговорности.

Члан 18.

Даном ступања на снагу овог правилника престаје да важи
Правилник о условима за коришћење регистраторског материјала и архивске грађе
Државног секретаријата за иностране послове и дипломатских и конзуларних представништава
Југославије у иностранству („Службени лист СФРЈ”, бр. 23/69).

Члан 19.

Овај правилник ступа на снагу осмог дана од дана
објављивања у „Службеном листу СФРЈ”.

П-бр. 254/87

15. априла 1987.
године

Београд

Савезни секретар 


за 

иностране
послове,

Раиф Диздаревић,
с.р.





