



На основу члана 103. Закона о основним правима бораца,
војних инвалида и породица палих бораца (“Службени лист СРЈ”, бр. 24/98 и
29/98), савезни министар за рад, здравство и оцијалну политику прописује





ПРАВИЛНИК 

О НАЧИНУ ОСТВАРИВАЊА
И КОРИШЋЕЊА ПРАВА НА БЕСПЛАТНУ И ПОВЛАШЋЕНУ ВОЖЊУ 

„Службени лист СРЈ”,
број 37 од 27. јула 1998.





Члан 1

Војни
инвалиди, корисници породичне инвалиднине и остала лица која по Закону о основним
правима бораца, војних инвалида и породица палих бораца (у даљем тексту: Закон)
имају право на бесплатну и повлашћену вожњу (у даљем тексту: корисници) остварују
и користе то право на начин прописан овим правилником.



Члан 2

При
бесплатној вожњи железницом или бродом, може се користити:

1)
I разред - војни инвалиди I до VI групе и корисници породичне инвалиднине који су
право на породичну инвалиднину остварили као чланови породице палог борца, а војни
инвалиди VII до X групе - само ако путују на бањско или климатско лечење;

2)
II разред - војни инвалиди VII до X групе и корисници породичне инвалиднине који
су право на породичну инвалиднину остварили као чланови породице умрлог војног инвалида.

При
повлашћеној вожњи железницом или бродом корисник користи разред који изабере. 

Пратилац
из члана 59. Закона користи исти разред који користи корисник кога прати, а ако
путује сам - користи II разред.



Члан 3

Право
на бесплатну вожњу железницом, аутобусом или бродом користи се на основу Објаве
за бесплатну вожњу корисника права по Закону о основним правима бораца, војних инвалида
и породица палих бораца (Образац бр. 1).

Право
на бесплатну вожњу авионом пратилац војног инвалида I, II, III и IV групе у смислу
члана 59. став 2. Закона, користи на основу Објаве за бесплатну вожњу авионом пратиоца
војног инвалида (Образац бр. 2).



Члан 4

Право
на повлашћену вожњу војни инвалид користи на основу Књижице за повлашћену вожњу
војног инвалида (Образац бр. 3) - (у даљем тексту: књижица).

Право
на повлашћену вожњу корисник породичне инвалиднине користи на основу Објаве за повлашћену
вожњу корисника породичне инвалиднине (Образац бр. 4).



Члан 5

На
основу објаве за бесплатну, односно повлашћену вожњу превозник издаје кориснику
објаве одговарајућу карту за превоз, а објава остаје код корисника. 



Члан 6

Посмртни
остаци војног инвалида који умре ван свог пребивалишта, на путу за здравствену организацију,
у тој организацији или на путу при повратку из организације у коју је био упућен
на лечење, превешће се, на захтев породице, бесплатно железницом, бродом или превозним
средством предузећа за погребне услуге, у место у коме ће се извршити сахрана.

Ако
се превоз посмртних остатака војног инвалида врши на релацији или делу релације
на којој не постоји могућност превоза превозним средствима из става 1. овог члана,
лицу које изврши такав превоз признаће се стварни трошкови превоза али не већи од
цене услуга предузећа за погребне услуге на територији општине на којој се врши
сахрана посмртних остатака војног инвалида.



Члан 7

Право
на бесплатан превоз посмртних остатака војног инвалида, превозним средствима јавног
саобраћаја, користи се на основу Објаве за бесплатан превоз посмртних остатака војног
инвалида (Образац бр. 5).



Члан 8

Ако
се није могла добити објава за бесплатан превоз посмртних остатака војног инвалида,
предузећу из члана 6. став 2. овог правилника, односно лицу које изврши тај превоз,
исплатиће се стварни трошкови превоза, али не већи од цене превоза средствима јавног
саобраћаја, односно превозним средством предузећа за погребне услуге.



Члан 9

Накнаду
трошкова превоза посмртних остатака војног инвалида који је извршило предузеће за
погребне услуге из члана 6. став 1. односно накнаду из члана 6. став 2. и члана
8. овог правилника, исплатиће надлежни орган на основу поднесеног рачуна о извршеном
превозу посмртних остатака.



Члан 10

Бесплатан
превоз II разредом на железници или броду или другим превозним средством, којим
се превозе посмртни остаци војног инвалида, користи и један пратилац посмртних остатака
војног инвалида.



Члан 11

Обрасци
бр. 1 до 5 одштампани су уз овај правилник и чине његов саставни део. 



Члан 12

Књижицу
и објаве из чл. 3. и 4. овог правилника издаје надлежни орган на чијој територији
корисник има пребивалиште.

Ако
се корисник налази ван свог пребивалишта са објавом којој је истекао рок, објаву
за повратак издаће му надлежни орган на чијој територији је његово боравиште, а
на основу објаве којој је истекао рок. Надлежни орган који изда објаву задржава
објаву којој је истекао рок.

Објаву
за бесплатан превоз посмртних остатака војног инвалида издаје надлежни органа чијој
територији је умрли имао пребивалиште, односно на чијој територији је војни инвалид
умро.



Члан 13

Надлежни
орган води регистар издатих књижица и евиденцију о издатим објавама.

У
регистар издатих књижица уносе се серијски број књижице, име и презиме корисника
и датум издавања књижице. 

Евиденција
о издатим објавама садржи следеће податке: број објаве, име и презиме корисника,
својство корисника (војни инвалид, корисник породичне инвалиднине, пратилац) и основ
издавања објаве. 



Члан 14

Издата
књижица важи пет година, а може се употребити само у години у којој је издата, односно
у години за коју је оверена. Надлежни орган оверава важење књижице за наредну годину,
по правилу, децембра текуће године.



Члан 15

Ако
војни инвалид изгуби књижицу, надлежни орган издаће му нову књижицу на основу доказа
да је изгубљена књижица оглашена за неважећу у "Службеном листу СРЈ".
Нова књижица важи од 1. јануара наредне године.

Нова
књижица издаје се и ако је раније издата књижица дотрајала или постала неупотребљива.
Приликом издавања нове књижице надлежни орган задржава раније издату књижицу. При
издавању нове књижице, надлежни орган поништава искоришћене вожње. 



Члан 16

Војни
инвалид коме престане својство војног инвалида дужан је да врати књижицу надлежном
органу у року од 30 дана од дана кад му је престало то својство.

Ако
војни инвалид не врати књижицу у року из става 1. овог члана, надлежни орган огласиће
књижицу за неважећу у "Службеном листу СРЈ". 



Члан 17

Ако
путовање треба да се изврши на релацији на којој се не врши превоз средствима јавног
саобраћаја, корисник има право на накнаде путних трошкова. 

Накнада
путних трошкова припада кориснику за релацију дужу од једног километра у једном
правцу и износи 2% за сваки пређени километар од износа накнаде за исхрану и смештај
за време путовања и боравка у другом месту.



Члан 18

Обрасци
објава за бесплатну и повлашћену вожњу који су били у употреби до дана ступања на
снагу овог правилника употребљаваће се до дана издавања нових образаца објава. 

Образац
књижице који је био у употреби до дана ступања на снагу овог правилника, употребљаваће
се до дана издавања новог обрасца књижице. 



Члан 19

Даном
ступања на снагу овог правилника престаје да важи Правилник о начину остваривања
и коришћења права на бесплатну и повлашћену вожњу ("Службени лист СФРЈ",
бр. 7/82).



Члан 20

Овај
правилник ступа на снагу наредног дана од дана објављивања у "Службеном листу
СРЈ".





Бр.
4/2-03-049/98-008

24. јула 1998.
године

Београд

Савезни министар

за рад, здравство

и социјалну политику

др Миодраг Ковач, 
с.
р.































