


	
	Zakon


				На основу члана 241. став 2. Закона о безбедности саобраћаја на путевима („Службени гласник РС”, бр. 41/09 и 53/10),
				Министар здравља доноси
	
	
				ПРАВИЛНИК
				о ближим условима које морају да испуњавају Црвени крст Србије, односно здравствене установе за обуку из прве помоћи и организовање и спровођење испита
				"Службени гласник РС", број 5 од 1. фебруара 2011.
	
	
				Садржај Правилника
	
				Члан 1.
				Овим правилником прописују се ближи услови у погледу просторија, опреме и стручног кадра, као и програм обуке и начин организовања и спровођења испита и издавање потврде о положеном испиту, садржају, изгледу, начину њеног издавања и вођења прописане евиденције које морају да испуњавају Црвени крст Србије и здравствена установа која испуњава прописане услове и која за то добије одговарајућу дозволу (овлашћење).
	
				Услови у погледу просторија
	
				Члан 2.
				Просторија за извођење обуке из прве помоћи и спровођења испита из прве помоћи мора да има:
				1) укупну површину најмање 20 m2;
				2) радну површину најмање 1,5 m по особи;
				3) радну површину најмање 8 m за предаваче;
				4) природну или вештачку вентилацију;
				5) санитарни чвор одвојено за мушкарце и жене;
				6) одговарајући намештај и опрему и то:
				(1) школску плочу или одговарајућу плочу за писање;
				(2) ормаре за наставни прибор, опрему и документацију;
				(3) радне столове и столице са наслоном или столице с подлогом за писање.
				Просторија за извођење обуке мора испуњавати услове техничке опремљености у погледу безбедности и здравља на раду, заштите и унапређења животне средине, мора имати осветљење у складу са прописаним стандардима којима се уређује техничка опремљеност, као и уређаје за загревање.
	
				Наставна средства и учила
	
				Члан 3.
				За извођење обуке из прве помоћи обезбеђују се најмање следећа наставна средства и учила: 
				– комплет прве помоћи за возило са прописаним садржајем; 
				– тренажне лутке за реанимацију и средства за чишћење и дезинфекцију лутке; 
				– мотоциклистичке кациге;
				– санитетски материјал и приручни материјал за имобилизацију;
				– едукативни материјал (приручник прве помоћи за возаче, приручник прве помоћи за предаваче и методолошко упутство за рад предавача, постери са процедурама из прве помоћи, предавања – презентације, видео-едукативни материјал, комплет тест питања за усмени и практични део испита и др.);
				– графоскоп или рачунар са пројектором. 
				Наставна средстава и учила за извођење обуке из прве помоћи дата су у Прилогу 1. који је одштампан уз овај правилник и чини његов саставни део.
	
				Предавачи и испитивачи
	
				Члан 4.
				За реализацију обуке из прве помоћи и спровођење испита из области прве помоћи Црвени крст Србије и здравствена установа (у даљем тексту: правно лице) дужно је да ангажује предаваче – испитиваче прве помоћи са дозволом (лиценцом) и најмање једно лице задужено за обављање административних и техничких послова у вези са спровођењем обуке и испита из прве помоћи.
	
				Програм обуке
	
				Члан 5.
				Програм обуке из прве помоћи, обухвата следеће градиво:
				1) појам и значај прве помоћи;
				2) поступак на месту саобраћајне незгоде;
				3) процену стања повређеног лица;
				4) упознавање са садржајем кутије за прву помоћ;
				5) поступак са лицима без свести;
				6) поступак са лицима без свести и без дисања – основне мере кардиопулмоналне реанимације; 
				7) прву помоћ код крварења и рана;
				8) основне мере хитне евакуације повређених;
				9) упознавање са најчешћим повредама у саобраћајним несрећама и принципима њиховог збрињавања.
				Теме се обрађују теоријски и практично, укупно девет школских часова.
				Програм обуке из прве помоћи дат је у Прилогу 2. који је одштампан уз овај правилник и чини његов саставни део.
	
				Потврда о завршеној обуци
	
				Члан 6.
				Програм обуке из прве помоћи изводи се у групи од најмање пет, а највише петнаест кандидата. 
				Правно лице дужно је да кандидату који је завршио обуку изда потврду о завршеној обуци.
				Испит полаже кандидат којем је издата потврда о завршеној обуци из прве помоћи.
				Образац потврде о завршеној обуци из прве помоћи дат је у Прилогу 3. који је одштампан уз овај правилник и чини његов саставни део.
	
				Спровођење испита
	
				Члан 7.
				На испиту из прве помоћи утврђује се да ли је кандидат стекао теоријска знања и вештине из прве помоћи предвиђене програмом обуке. 
				Испит из прве помоћи састоји се из две целине: теоријског и практичног дела. 
				Теоријски део полаже се путем теста, а практични део полаже се демонстрирањем вештина прве помоћи. 
				Испитна питања обухватају садржај програма обуке из члана 5. овог правилника. 
	
				Испитна комисија
	
				Члан 8.
				Испит из прве помоћи полаже се пред испитном комисијом правног лица. 
				Испитна комисија састоји се од три члана, који су предавачи − испитивачи прве помоћи који имају важећу дозволу (лиценцу) − од којих је један председник комисије.
	
				Потврда о положеном испиту
	
				Члан 9.
				Кандидат је положио испит из прве помоћи, када положи теоријски део испита и практични део испита. 
				Кандидату који је положио испит из прве помоћи правно лице издаје потврду о положеном испиту.
				Образац потврде о положеном испиту из прве помоћи дат је у Прилогу 4. који је одштампан уз овај правилник и чини његов саставни део.
	
				Евиденција
	
				Члан 10.
				Правно лице дужно је да води евиденцију о извођењу обуке из прве помоћи. 
				Образац дневника о извођењу обуке из прве помоћи дат је у Прилогу 5. који је одштампан уз овај правилник и чини његов саставни део.
				Записник о полагању испита из прве помоћи дат је у Прилогу 6. који је одштампан уз овај правилник и чини његов саставни део.
	
				Ступање на снагу
	
				Члан 11.
				Овај правилник ступа на снагу осмог дана од дана објављивања у „Службеном гласнику Републике Србије”.
	
	
				Број 110-00-287/2009-02
				У Београду, 30. децембра 2010. године
				Министар,
				проф. др Томица Милосављевић, с.р.
	
	
				ПРИЛОГ 1.
				Наставна средства и учила за обављање обуке из прве помоћи 
	
				
					
						
							
								Ред.број
							
							
								НАСТАВНА СРЕДСТВА И УЧИЛА
							
								Врста
							
								Број
						
						
							
								1.
							
								Комплет прве помоћи за возило са прописаним садржајем
							
								комплет
							
								три
						
						
							
								2.
							
								Тренажне лутке за реанимацију 
							
							
								комад
							
								две
						
						
							
								3.
							
								Мотоциклистичка кацига 
							
							
								комад
							
								две 
							
						
						
							
								4.
							
								Покривач
							
								комад
							
								15
						
						
							
								5.
							
								Први завој тип II
							
								комад
							
								15
						
						
							
								6.
							
								Калико завој 8 cm x 5 m
							
								комад
							
								15
						
						
							
								7.
							
								Калико завој 10 cm x 5 m
							
								комад
							
								15
						
						
							
								8.
							
								Стерилна газа од 1 m
							
								комад
							
								15
						
						
							
								9.
							
								Стерилна газа од ½ m 
							
							
								комад
							
								15
						
						
							
								10.
							
								Троугласта марама 
							
							
								комад
							
								30
						
						
							
								11.
							
								Компреса газе 5x5 cm
							
								комад
							
								15
						
						
							
								12.
							
								Компреса газе 10 x 10 cm
							
								комад
							
								15
						
						
							
								13.
							
								Игле сигурнице
							
								комад
							
								30
						
						
							
								14.
							
								Фластер (на котуру)
							
								комад
							
								пет
						
						
							
								15.
							
								ПВЦ рукавице за једнократну употребу
							
								пар
							
								30
						
						
							
								16.
							
								Закривљене маказе са заобљеним врхом
							
								комад
							
								пет 
							
						
						
							
								17.
							
								Дезинфекционо средство и вата за чишћење лутке
							
							
							
							
						
						
							
								18.
							
								Приручни материјал за имобилизацију
							
							
							
							
						
						
							
								19.
							
								Приручник прве помоћи за возаче
							
								комад
							
								15
						
						
							
								20.
							
								Приручник прве помоћи за предаваче и методолошко упутство за рад предавача, постери са процедурама из прве помоћи, предавања–презентације, видео едукативни материјал, комплет тест питања за усмени и практични део испита и друго
							
							
							
							
						
						
							
								21.
							
								Графоскоп или рачунар са пројектором
							
								комад
							
								један 
							
						
					
				
				
	
	ПРИЛОГ 2.
				
				
				ПРОГРАМ ОБУКЕ ИЗ ПРВЕ ПОМОЋИ
	
				ТЕМА 1: Прва помоћ – појам и значај, трајање 15 минута  
				Кандидат се упознаје са:
				– појмом, основним циљевима и принципима прве помоћи;
				– одговорностима лица које пружа прву помоћ на месту саобраћајне незгоде.
	
				ТЕМА 2: Поступак на месту саобраћајне незгоде, трајање 30 минута
				Кандидат се упознаје са:
				– основним поступцима и мерама безбедности које треба применити у случају саобраћајне незгоде;
				– начином упућивања и садржајем позива хитним службама.
	
				ТЕМА 3: Упознавање са садржајем кутије прве помоћи, трајање 15 минута
				Кандидат се упознаје са:
				– материјалом и средствима за пружање прве помоћи који чине садржај кутије прве помоћи за моторна возила и сврхом њихове примене.
	
				TЕМА 4: Процена стања повређеног, трајање 30 минута  
				Кандидат се оспособљава да: 
				– изврши елементарну процену стања свести и дисања повређеног;
				– узме основне податке о начину повређивања и изведе основне поступке за утврђивање врсте повреде или стања лица страдалих у незгоди.
	
				ТЕМА 5: Поступак са особом без свести, трајање 30 минута 
				 
				Кандидат се оспособљава да:
				– изведе основне кораке у процени стања свести;
				– обезбеди проходност дисајних путева лица без свести, одговарајућим мерама и поступцима; 
				– опише опште мере у оквиру неге лица у бесвесном стању.
				
	ТЕМА 6: Поступак са лицима без свести и дисања - основне мере кардиопулмоналне реанимације, трајање 90 минута 
	 
				Кандидат се упознаје са:
				– најчешћим разлозима наглог срчаног застоја и поступцима из прве помоћи који се примењују у том случају.
				Кандидат се оспособљава да: 
				– установи одсуство свести и дисања код повређеног и изведе основни поступак оживљавања код одраслог лица.
				
	ТЕМА 7: Прва помоћ код крварења и рана, трајање 45 минута
				Кандидат се упознаје са: 
				– основном поделом крварења према врсти крвног суда, према обиму и према месту истицања крви;
				– врстама рана које се најчешће срећу у саобраћајном трауматизму; 
				– главним ризицима и последицама рана и крварења.
				Кандидат се оспособљава да: 
				– привремено заустави јако спољашње крварење (посекотина на руци или нози, рана на челу; крварење из носа);
				– збрине лице које има унутрашње крварење.
				
	ТЕМА 8: Основне мере за хитну евакуацију повређених, трајање 15 минута
				Кандидат се упознаје са: 
				– околностима које захтевају хитно померање повређених са места саобраћајне незгоде на безбедно место и основним техникама извлачења из возила и померања повређеног на безбедно место.
				
	ТЕМА 9: Најчешће повреде у саобраћајном трауматизму и принципи збрињавања ових повреда, трајање – 60 минута
				Кандидат се упознаје са:
				– најчешћим повредама које се дешавају у саобраћајним незгодама и механизмом њиховог настанка.
				Кандидат се оспособљава да: 
				– изведе основне мере за имобилизацију код сумње на повреду: вратног дела кичме, горњих и доњих удова и коштаних структура грудног коша.
				
	ТЕМА 10: Основне мере за хитну евакуацију повређених, трајање – 45 минута
				Кандидат се упознаје са: 
				– околностима које захтевају хитно померање повређених на безбедно место и основним техникама извлачења из возила и померања повређеног на безбедно место.
				Кандидат се оспособљава да: 
				– изведе основне технике извлачења из возила и померања повређеног на безбедно место.
	
	
				
	
				
	
				
	
				
	
				
	
