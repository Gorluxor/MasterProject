


	
	Zakon


	
			На основу члана 38. став 12. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13, 68/14, 105/14, 91/15 – аутентично тумачење, 112/15, 15/16, 108/16 и 30/18),
			Министар финансија и министар правде, заједнички доносе
			ПРАВИЛНИК 
			о начину подношења пореске пријаве за порезe на имовину преко јавног бележника
			"Службени гласник РС", број 50 од 29. јуна 2018.
			Члан 1.
			Овим правилником се уређује начин подношења пореске пријаве за пореске обавезе по основу пореза на имовину настале у вези са прометом непокретности, преко јавног бележника.
			Члан 2.
			Јавни бележници који састављају, потврђују или оверавају јавнобележничке исправе, односно доносе извршне одлуке у оквиру законом поверених јавних овлашћења, у поступку уписа у катастар непокретности и водова, дужни су да пореску пријаву за пореске обавезе по основу пореза на имовину (порез на имовину, порез на наслеђе и поклон и порез на пренос апсолутних права) настале у вези са прометом непокретности, попуњену и потписану од стране пореског обвезника (у даљем тексту: пореска пријава), са прилозима, укључујући и белешку из члана 4. овог правилника (у даљем тексту: прилози), преко апликације која је путем WEB сервиса повезана са апликацијом е-шалтера, доставе надлежном органу за послове уписа у катастар непокретности и водова.
			Орган надлежан за послове уписа у катастар непокретности и водова, у року прописаном законом којим се уређује упис у катастар непокретности и водова, пореску пријаву са прилозима, осим Прилога – ПАП, прописаног правилником којим се уређују обрасци пореских пријава за утврђивање пореза на имовину, прослеђује Пореској управи, као и органу јединице локалне самоуправе надлежном за утврђивање, контролу и наплату пореза на имовину. 
			Члан 3.
			Јавни бележник пореску пријаву на начин прописан у члану 2. овог правилника, доставља у облику електронског документа, и то:
			1) електронског документа који је изворно настао у електронском облику, ако постоји у таквом облику, или
			2) дигитализоване копије пореске пријаве издате у папирном облику, чију је истоветност оригиналу потврдио јавни бележник у вршењу својих јавних овлашћења.
			Јавни бележник који је извршио дигитализацију и потврдио истоветност са оригиналом у папирном облику, у складу са ставом 1. тачка 2) овог члана, дужан је да пореску пријаву и белешку из члана 4. овог правилника у папирном облику чува у складу са законом.
			Члан 4.
			Кад се пријава не поднесе преко јавног бележника који је саставио, оверио или потврдио jавнобележничку исправу, односно донео извршну одлуку у вршењу законом поверених овлашћења, по основу које се врши промет непокретности, у моменту извршења те радње, јавни бележник о томе сачињава белешку у којој наводи разлоге за неподношење пријаве од стране пореског обвезника, коју доставља надлежном органу за послове уписа у катастар непокретности и водова.
			Члан 5. 
			Овај правилник ступа на снагу 1. јула 2018. године.
			Број 110-00-287/2018-04
			У Београду, 21. јуна 2018. године
			Министар,
			Синиша Мали, с.р.
			Број 110-00-42/2018-05
			У Београду, 25. јуна 2018. године
			Министар,
			Нела Кубуровић, с.р.
	

