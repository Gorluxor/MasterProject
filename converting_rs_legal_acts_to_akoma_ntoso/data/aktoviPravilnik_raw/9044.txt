


	
	Zakon


	
			На основу члана 86. став 15. Закона о основама система образовања и васпитања (,,Службени гласник РС”, бр. 88/17 и 27/18 – др. закон), 
			Министар просвете, науке и технолошког развоја доноси 
			ПРАВИЛНИК
			о обављању друштвено-корисног, односно хуманитарног рада
			"Службени гласник РС", број 68 од 7. септембра 
			2018.
			Члан 1.
			Овим правилником прописују се ближи услови о начину, садржају, дужини, месту и времену обављања и другим питањима од значаја за обављање друштвено-корисног, односно хуманитарног рада који школа, упоредо са изрицањем васпитне, односно васпитно-дисциплинске мере, одређује ученику. 
			Ближи услови из става 1. овог члана одштампани су овај правилник и чине његов саставни део.
			Члан 2.
			Друштвено-користан, односно хуманитарни рад из члана 1. овог правилника се не односи на друштвено-користан и хуманитарни рад који школа планира годишњим планом рада и остварује ради укључивања свих ученика или појединих одељењских заједница у тај рад (хуманитарне акције, еколошке акције уређења школе – учионица и других просторија и школског окружења, акције прикупљања материјала за рециклажу, припрема/уређење школског простора за одржавање школских манифестација, изложби, гостовања, спортских и других такмичења, посете установама социјалне заштите за смештај деце и омладине, домовима старих и Црвеном крсту и др.).
			Члан 3.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-573/2018-04 
			У Београду, 30. августа 2018. године
			Министар,
			Младен Шарчевић, с.р. 
			Прилози
			БЛИЖИ УСЛОВИ О НАЧИНУ, САДРЖАЈУ, ДУЖИНИ, МЕСТУ И ВРЕМЕНУ ОБАВЉАЊА И ДРУГИМ ПИТАЊИМА ОД ЗНАЧАЈА ЗА ОБАВЉАЊЕ ДРУШТВЕНО-КОРИСНОГ, ОДНОСНО ХУМАНИТАРНОГ РАДА 
			Друштвено-користан и хуманитарни рад, у смислу овог правилника, обухвата активности чијим се остваривањем развија друштвено одговорно понашање ученика и представља облик ресторативне дисциплине.
			Ресторативна дисциплина, у смислу овог правилника, јесте приступ којим се омогућава умањивање или отклањање начињене штете, односно последица те штете, развија свест о одговорности и последицама сопственог и понашања других и поправљају односи укључених страна. 
			Циљ одређивања друштвено-корисног, односно хуманитарног рада у школама који се остварује у складу са овим правилником, јесте превенција непожељног и друштвено неприхватљивог понашања ученика кроз развој пожељних и позитивних облика понашања. Наставник, односно стручни сарадник у школи за развијање пожељних/позитивних облика понашања ученика и конструктивно решавање конфликата примењује саветодавни рад, технику дијалога, поступак школске медијације, укључује вршњачку медијацију и друго. 
			Друштвено-користан, односно хуманитарни рад школа одређује ученику у складу са тежином учињене лакше и теже повреде обавеза ученика или повреде забране утврђене законом којим се уређују основе система образовања и васпитања (у даљем тексту: Закон), водећи рачуна о психофизичкој и здравственој способности, узрасту и достојанству ученика.
			У ситуацији када се мера изриче ученику који наставу похађа по индивидуалном образовном плану узима се у обзир и мишљење представника тима за инклузивно образовање.
			Директор школе, у ситуацији када је учињена тежа повреда обавезе ученика или повреда забране, покреће васпитно-дисциплински поступак, доноси план појачаног васпитног рада и упоредо са тим обавља консултације са родитељем, односно другим законским заступником и учеником и бира од предвиђених активности друштвено-корисног, односно хуманитарног рада активност за меру која се изриче. 
			Када се изриче васпитна мера за учињену лакшу повреду обавезе ученика, одељенски старешина, уз планирање појачаног васпитног рада и консултације са родитељем, односно другим законским заступником и учеником, бира од предвиђених активности друштвено-корисног, односно хуманитарног рада активност за меру која се изриче.
			Родитељ, односно други законски заступник обавезан је да, у складу са планом обављања друштвено-корисног, односно хуманитарног рада, активно учествује у остваривању тог плана.
			Родитељ, односно други законски заступник је одговоран ако ученик одбије да остварује активности друштвено-корисног, односно хуманитарног рада.
			Друштвено-користан, односно хуманитарни рад остварује се у просторијама или ван просторија школе под надзором наставника, односно стручног сарадника. 
			За друштвено-користан, односно хуманитарни рад прописује се временски период/динамика, начин остваривања и лице које је задужено да прати и извештава о остваривању и ефектима активности.
			Активности друштвено-корисног, односно хуманитарног рада (у даљем тексту: активности) се могу организовати и остваривати у групи, одељењу, разреду, односно класи у оквиру школе, као и у другој установи, самостално или уз подршку вршњака, наставника и стручних сарадника.
			Ангажовање ученика у друштвено-корисном, односно хуманитарном раду узима се у обзир код утврђивања закључне оцене из владања на крају првог и другог полугодишта.
			Оквирно трајање учесталости и временски период обављања друштвено-корисног, односно хуманитарног рада у школама дато је у Табели 1.
			Табела 1
			
				
					
					
					
					
				
				
					
						
							МЕРА
						
						
							Активност
						
						
							Учесталост
						
						
							Временски период
						
					
					
						
							ОПОМЕНА
						
						
							–
						
						
							2 пута недељно
						
						
							2 недеље
						
					
					
						
							УКОР ОДЕЉЕЊСКОГ СТАРЕШИНЕ
						
						
							–
						
						
							2 пута недељно
						
						
							3 недеље
						
					
					
						
							УКОР ОДЕЉЕЊСКОГ ВЕЋА
						
						
							–
						
						
							3 пута недељно
						
						
							3 недеље
						
					
					
						
							УКОР ДИРЕКТОРА
						
						
							–
						
						
							3 пута недељно
						
						
							4 недеље
						
					
					
						
							УКОР НАСТАВНИЧКОГ ВЕЋА
						
						
							–
						
						
							4 пута недељно
						
						
							4 недељe
						
					
				
			
			Приликом одређивања активности друштвено-корисног, односно хуманитарног рада одређује се трајање те активности, учесталост и временски период/динамика, узимајући у обзир карактеристике ученика, његов узраст и оптимално време за квалитетно и делотворно остваривање активности. Препоручено трајање активности је од 15 до 45 минута.
			Одређивање и праћење друштвено-корисног, односно хуманитарног рада
			Активности одређене уз васпитне мере опомену и укор одељењског старешине, одређује и прати њихово остваривање одељењски старешина самостално, а ако је потребно – уз подршку члана одељенског већа или стручног сарадника. 
			Активности одређене уз васпитну меру укор одељењског већа одређује одељењско веће, а прати одељењски старешина у сарадњи са једним или више наставника, односно стручним сарадником, које одреди одељенско веће.
			Активности одређене уз васпитно-дисциплинску меру укор директора изриче директор, а прати одељењски старешина у сарадњи са једним или више наставника, односно стручним сарадником, које одреди директор решењем.
			Активности одређене уз васпитно-дисциплинску меру укор наставничког већа, изриче наставничко веће, а прати одељењски старешина у сарадњи са једним или више наставника, односно стручним сарадником, које одреди директор решењем.
			Евидентирање друштвено-корисног, односно хуманитарног рада и извештавање о његовим ефектима
			Евиденцију о току спровођења активности води лице које је задужено за њено остваривање и праћење.
			Лице које је задужено за праћење активности подноси извештај о ефектима друштвено-корисног, односно хуманитарног рада органима школе зависно од тога која је васпитна или васпитно- дисциплинска мера изречена, и то за активности одређене уз:
			– васпитне мере опомена и укор одељењског старешине – извештава се одељенско веће;
			– васпитну меру укор одељењског већа – извештава се одељенско веће;
			– васпитно-дисциплинску меру укор директора – извештава се директор школе;
			– васпитно-дисциплинску меру укор наставничког већа – извештава се наставничко веће.
			Школа је у обавези да својим општим актом пропише начин евидентирања и праћења друштвено-корисног, односно хуманитарног рада и извештавања о његовим ефектима.
			Активности уз изречену васпитну меру за лакшу повреду обавеза ученика
			Лакше повреде обавеза ученика школа прописује својим општим актом (нпр.: не долази прикладно одевен за наменске активности у школи или другом месту на коме школа остварује образовно-васпитни рад; нарушава хигијену школских и других просторија; оштећује одевне предмете, прибор и опрему других ученика; не поштује одлуке надлежних органа школе; не поштује прописана правила понашања у школи; својим понашањем омета остваривање школских манифестација и других облика образовно-васпитног рада; чини повреде првог нивоа прописане Правилником о Протоколу поступања у установи у одговору на насиље, злостављање и занемаривање („Службени гласник РС”, број 30/10) и др.).
			За учињену лакшу повреду обавеза ученику се може изрећи васпитна мера:
			1) опомена; 
			2) укор одељењског старешине; 
			3) укор одељењског већа. 
			Примери активности друштвено-корисног, односно хуманитарног рада:
			– продужетак обавезе редара;
			– писање рада/састава и излагање у одељењу на тему у вези са повредом обавезе;
			– осмишљавање, израда и уређивање паноа на одређену тему; 
			– брига о простору у коме ученици бораве (нпр. уређивање учионице, библиотеке, продуженог боравка, трпезарије, свечане сале; помоћ у размештању клупа, одржавању простора и др.);
			– помоћ у продуженом боравку (нпр. у изради домаћих задатака, у организовању слободних активности, у уређењу простора у боравку и др.);
			– помоћ наставнику (нпр. ученицима којима је потребна подршка и помоћ у учењу и др.);
			– помоћ дежурном наставнику за време одмора; 
			– помоћ стручном сараднику (нпр. у припреми радионице, остваривању радионице, припреми предавања/материјала за остваривање предавања – нпр. дељење материјала, техничка подршкa приликом презентације, предавања, радионице и др.);
			– помоћ у обављању административних послова (нпр. ковертирање, прекуцавање текстова и др.);
			– помоћ школским тимовима (нпр. брига о безбедности млађих ученика уз присуство учитеља/наставника; припрема презентације, радионице, предавања и остваривање предавања/радионице у одељењу и др.);
			– организовање посебне хуманитарне акције;
			– помоћ домару у радионици (нпр. поправка) и упознавање са заштитом на раду у установи и друга помоћ домару (нпр. уређење парка и простора око школе – чишћење снега, лишћа, окопавање цвећа, фарбање ограда, клупа, одржавање спортских терена и др.);
			– помоћ помоћно-техничком особљу око сређивања просторија у школи и упознавање са занимањем помоћни радник као и заштитом на раду за ово занимање (одлагање смећа, заштитна опрема, рециклажа и др.);
			– учествовање у организацији предавања које остварују спољни сарадници (МУП, Црвени крст, итд.);
			– припрема презентације, предавања, радионице за ученике школе и остваривање у одељењима; 
			– помоћ у трпезарији и упознавање са заштитом на раду за занимања људи/запослених (кувар, сервирка и др.);
			– помоћ наставницима у припреми материјала за организацију ваннаставних активности (секције и сл.);
			– уређење школског дворишта (нпр. чишћење снега, окопавање цвећа, фарбање ограда или клупа);
			– остваривање предавања за одељењску заједницу на тему безбедности, насиља или друге области у оквиру које је ученик прекршио правила, односно у вези са учињеном повредом обавезе;
			– учествовање у организовању/промоцији спортских, музичких, културних и других активности у школи у сарадњи са наставником;
			– припрема/организовање представе, презентација видео клипа, стрипа или филма на тему у вези са учињеном повредом обавезе;
			– израда флајера, стрипова, видео клипова и др. о небезбедном коришћењу средстава или небезбедном понашању и др.
			Наведене активности се могу комбиновати, а у складу са специфичностима школе се могу проширивати и другим активностима прописаним општим актом школе.
			Активности уз изречену васпитно-дисциплинску меру за тежу повреду обавеза ученика
			Теже повреде обавеза ученика прописане су Законом. 
			Уз васпитно-дисциплинске мере укор директора и укор наставничког већа, које се могу изрећи за учињену тежу повреду обавезе ученика прописане Законом, ученику се обавезно одређује друштвено-користан, односно хуманитарни рад и спроводи изабрана активност друштвено-корисног, односно хуманитарног рада.
			 За учињену тежу повреду – ако је евиденција коју води школа или друга организација, односно орган уништена, оштећена, скривена, изнета, преправљена, подаци дописани, или је украдена ствар која је имовина школе, привредног друштва, предузетника, ученика или запосленог, обавезно је враћање оштећене ствари у пређашње функционално стање када је то могуће, односно куповина или надокнада уништеног. 
			 Уколико дође до физичког повређивања, неопходно је одредити помоћ повређеном другу у мери у којој је друг који је претрпео штету спреман да прихвати такву помоћ (нпр. ношење торбе – да би се ученику олакшало долажење у школу; помоћ у изради задатака у школи – уколико је ученику отежано бележење/писање; помоћ у изради домаћих задатака и др.).
			 Примери активности друштвено-корисног, односно хуманитарног рада за теже повреде обавеза ученика дати су у Табели 2.
			Табела 2
			
				
					
					
				
				
					
						
							Теже повреде обавеза ученика
						
						
							Примери активности друштвено-корисног, односно хуманитарног рада
						
					
				
				
					
						
							1) уништење, оштећење, скривање, изношење, преправка или дописивање података у евиденцији коју води школа или друга организација, односно орган;
							2) преправка или дописивање података у јавној исправи коју издаје школа или орган, односно исправи коју изда друга организација;
						
						
							– укључивање у припрему материјала и израду летописа школе, школског часописа и сл.; 
							– приказ о значају важности евиденције и јавних исправа у одељењима или на састанку ученичког парламента;
							– приказ историјских догађаја у којима је уништавана значајна документација;
						
					
					
						
							3) уништење или крађа имовине школе, привредног друштва, предузетника, ученика или запосленог;
							4) поседовање, подстрекавање, помагање, давање другом ученику и употреба алкохола, дувана, наркотичког средства или психоактивне супстанце;
							5) уношење у школу или другу организацију оружја, пиротехничког средства или другог предмета којим може да угрози или повреди друго лице;
							6) понашање ученика којим угрожава властиту безбедност или безбедност других ученика, наставника и запослених у школи, у школским и другим активностима које се остварују ван школе, а које школа организује и које доводи до њиховог физичког и психичког повређивања; 
							7) употреба мобилног телефона, електронског уређаја и другог средства у сврхе којима се угрожавају права других или у сврхе преваре у поступку оцењивања;
							8) неоправдано изостајање са наставе и других облика образовно-васпитног рада више од 25 часова у току школске године, од чега више од 15 часова након писменог обавештавања родитеља, односно другог законског заступника од стране школе;
							9) учестало чињење лакших повреда обавеза у току школске године, под условом да су предузете неопходне мере ради корекције понашања ученика.
						
						
							– израда презентације и приказ те презентације у одељењима на тему чувања имовине, како личне тако и школске, породичне и имовине других;
							– брига о простору у коме ученици бораве (нпр. уређивање учионице, библиотеке, продуженог боравка, трпезарије, свечане сале и сл; помоћ у размештању клупа; помоћ у одржавању простора и др.);
							– помоћ домару и помоћно-техничком особљу у техничком одржавању школе (чишћење снега, лишћа и др.);
							– помоћ у изради брошуре/флајера (нпр. ,,Петарде нису играчке” и дистрибуција по одељењима, разредима и др., интернет дистрибуција и др.);
							– припрема материјала за рад у вези са темом која је повезана са одређеним понашањем и системом вредности који желимо да ученик промени, односно усвоји;
							– учествовање у предавањима/трибинама које остварују стручњаци из одговарајућих области;
							– одлазак у ватрогасну бригаду/ватрогасни дом и информисање о превенцији кроз сарадњу са родитељима;
							– истраживање, помоћ одељенском старешини, односно наставнику у прикупљању материјала за остваривање предавања на одређену тему; 
							– помоћ тиму за заштиту од насиља у организовању предавања на тему у вези са повредом;
							– израда презентације на тему која је у вези са повредом обавезе;
							– помоћ дежурном наставнику;
							– помоћ у дежурству у продуженом боравку;
							– помоћ домару у радионици (нпр. поправка) и упознавање са заштитом на раду у установи и друга помоћ домару (нпр. уређење парка и простора око школе – чишћење снега, лишћа, окопавање цвећа, фарбање ограда, клупа, одржавање спортских терена и др.);
							– помоћ запосленима ангажованим на одржавању хигијене око сређивања просторија у школи и упознавање са овим занимањем, као и заштитом на раду за послове које обављају (нпр. одлагање смећа, заштитна опрема, рециклажа и др.);
							– помоћ тиму за заштиту од насиља у припреми и остваривању активности у вези са безбедношћу, у складу са узрастом и статусом ученика (брига о безбедности млађих ученика уз присуство наставника, припрема презентација, радионица, предавања, реализација предавања/радионица у одељењу и др.);
							– израда презентације и држање предавања уз подршку наставника на тему Заштита личних података на интернету;
							– помоћ дежурном наставнику у остваривању дежурства.
						
					
				
			
			Наведене активности се могу комбиновати, а у складу са специфичностима школе могу се проширивати и другим активностима прописаним општим актом школе.
			Активности уз изречену васпитно-дисциплинску меру за поведу забране прописане законом 
			Уз васпитно-дисциплинске мере укор директора и укор наставничког већа, које се могу изрећи за учињену повреду забране прописане Законом, ученику се обавезно одређује друштвено-користан, односно хуманитарни рад и спроводи изабрана активност друштвено-корисног, односно хуманитарног рада.
			Примери активности друштвено-корисног и хуманитарног рада за повреде забране дати су у Табели 3.
			Табела 3
			
				
					
					
				
				
					
						
							Повреде забране
						
						
							Примери активности друштвено-корисног, односно хуманитарног рада
						
					
					
						
							1) забрана дискриминације;
							2) забрана насиља, злостављања и занемаривања;
							3) забрана понашања које вређа углед, част или достојанство.
						
						
							– организовање предавања/презентације на тему људских права, као и права деце;
							– организовање предавања/презентације за ученике на неку од тема у вези са грађанским правима, обавезама и одговорностима;
							– организовање предавања/презентације за родитеље на неку од тема у вези са грађанским правима, обавезама и одговорностима у сарадњи са стручним сарадником и/или наставником; 
							– учествовање у организацији хуманитарне акције за помоћ и подршку угроженима (Црвени крст, Свратиште, Установе заштите деце без родитељског старања и др.);
							– подршка педагошком асистенту или личном пратиоцу у пружању подршке ученицима.
						
					
				
			
			Наведене активности се могу комбиновати, а у складу са специфичностима школе се могу проширивати и другим активностима прописаним општим актом школе.
	

