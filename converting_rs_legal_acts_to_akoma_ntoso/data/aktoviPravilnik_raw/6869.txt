


	
	Zakon



	
			На основу члана 14. став 3. Закона о приватном обезбеђењу („Службени гласник РС”, бр. 104/13, 42/15 и 87/18),
			Министар унутрашњих послова, уз сагласност министра финансија, доноси
			ПРАВИЛНИК
			о стручном испиту за вршење послова приватног обезбеђења и редарске службе 
			"Службени гласник РС", број 74 од 18. октобра 
			2019.
			Члан 1.
			Овим правилником уређује се организовање, спровођење и начин полагања стручног испита за вршење послова приватног обезбеђења и редарске службе (у даљем тексту: стручни испит).
			Члан 2.
			Стручни испит организује и спроводи Министарство унутрашњих послова (у даљем тексту: Министарство).
			Члан 3.
			На стручном испиту врши се провера обучености кандидата за обављање послова приватног обезбеђења и редарске службе по програмима обуке за вршење послова:
			1) процене ризика у заштити лица, имовине и пословања;
			2) физичко-техничке заштите;
			3) редарске службе;
			4) планирања, пројектовања и надзора над извођењем система техничке заштите;
			5) монтаже, пуштања у рад, одржавања система техничке заштите и обуке корисника.
			Члан 4.
			Министарство образује једну или више комисија које спроводе стручни испит.
			Решењем о образовању Комисије уређује се рад Комисије, именују се председник Комисије, заменик председника, секретари и чланови Комисије.
			Члан 5.
			Чланови Комисије морају имати најмање следеће образовање, и то:
			1) за спровођење испита из члана 3. тач. 1‒3) овог правилника ‒ најмање високо образовање на студијама у обиму од 240 ЕСПБ бодова из области безбедности, економских или правних наука;
			2) за спровођење испита из члана 3. тач. 4) и 5) овог правилника ‒ најмање високо образовање на студијама у обиму од 240 ЕСПБ бодова из области техничко-технолошких наука.
			Стручни испит у делу тематске области „Пожар” спроводи члан Комисије са положеним стручним испитом из области заштите од пожара.
			Стручни испит у делу тематске области „Прва помоћ” спроводи члан Комисије са високим образовањем из области медицинских наука или уверењем о стручној оспособљености у складу са прописима којима се уређује Црвени крст Србије.
			Стручни испит у делу тематске области „Обука у примени средстава принуде и техника самоодбране” спроводи члан Комисије који има најмање пет година радног искуства на пословима овлашћеног службеног лица и добро познавање оперативно-полицијских вештина.
			Члан 6.
			Радом Комисије руководи председник, а за време његовог одсуства те послове врши заменик председника.
			Стручне и административне послове за потребе Комисије обавља секретар Комисије.
			Члан 7.
			Комисија спроводи стручни испит у саставу од:
			1) три члана за спровођење стручног испита из члана 3. тач. 1), 4) и 5) овог правилника;
			2) четири члана за спровођење стручног испита из члана 3. тачка 3) овог правилника;
			3) пет чланова за спровођење стручног испита из члана 3. тачка 2) овог правилника.
			Члан 8.
			Полагање испита, по правилу, организује се у Министарству.
			Изузетно, полагање испита може се спровести у просторијама правног лица, предузетника и школске установе (у даљем тексту: организатор) које је спровело обуку физичких лица за вршење послова приватног обезбеђења, на њихов предлог.
			Члан 9.
			Председник Комисије утврђује састав Комисије по сваком појединачном предмету и термину полагања стручног испита, као и време и место његовог одржавања.
			Секретар Комисије, пре почетка полагања стручног испита, увидом у личну карту или другу јавну исправу са фотографијом, утврђује идентитет кандидата и упознаје га са начином полагања испита.
			Члан 10.
			Кандидат пријаву за полагање стручног испита подноси Министарству, преко полицијске управе по месту пребивалишта кандидата или преко организатора.
			Уз пријаву за полагање стручног испита прилаже се потврда о обучености или јавне исправе којима се доказује испуњеност услова за полагање стручног испита и доказ о уплаћеном износу на име трошкова организовања и спровођења стручног испита (такса). 
			Пријава за полагање стручног испита (Образац 1), одштампана је уз овај правилник и чини његов саставни део.
			Члан 11.
			Након пријема Пријаве са свом потребном документацијом прописаном овим правилником, Комисија обавештава организатора или кандидата о датуму, времену и месту полагања стручног испита.
			Члан 12.
			Испит се полаже по правилу усмено.
			Усмено испитивање састоји се од полагања испитних предмета пред чланом Комисије именованим за одређени предмет.
			Када је то потребно ради провере знања кандидата испитивач може одлучити да кандидат добијено питање или део питања изради писменим путем у траженом облику (нацрт, шема, скица, извештај, и др.).
			Испит из члана 3. тач. 2) и 3) овог правилника полаже се усмено и практично.
			Сваки кандидат из три групе испитних питања извлачи пред Комисијом по једно испитно питање.
			Кандидат за усмени део испита извлачи укупно три питања.
			Испитивач може кандидату поставити и једно или више додатних питања када је то потребно ради провере његовог знања.
			Практични део испита из прве помоћи и примене средстава принуде и техника самоодбране спроводи се извођењем практичних показних вежби.
			Члан 13.
			Коначна оцена на стручном испиту може бити „положио”, или ,,није положио”.
			Кандидат је положио стручни испит ако је на испиту за свако испитно питање добио оцену „положио”.
			Ако кандидат добије оцену „није положио” из једне или две области, може поново полагати испит само из те области.
			Ако кандидат не положи поправни испит у два узастопна рока, упућује се на поновно полагање стручног испита у целини.
			Кандидату који је положио стручни испит Комисија издаје Уверење о положеном стручном испиту (Образац 2), који је одштампан уз овај правилник и који чини његов саставни део.
			Члан 14.
			Ако кандидат без оправданог разлога не приступи полагању стручног испита или одустане од започетог полагања, сматра се да није положио стручни испит.
			Полагање стручног испита или поновно полагање стручног испита може се одложити најдуже 90 дана на писмени захтев кандидата, због болести или других оправданих разлога.
			Оправданим разлогом из става 2. овог члана сматра се смрт или тежа болест члана уже породице као и друге непредвиђене околности због којих кандидат не може да приступи полагању стручног испита.
			О оправданости разлога за одлагање стручног испита у вези са дугим непредвиђеним околностима одлучује Комисија и о својој одлуци обавештава кандидата.
			Члан 15.
			О полагању стручног испита води се Записник о полагању стручног испита за вршење послова приватног обезбеђења и редарске службе (Образац 3), који је одштампан уз овај правилник и чини његов саставни део.
			У записник се уносе следећи подаци:
			1) датум и место одржавања стручног испита;
			2) лични подаци о кандидату;
			3) састав Комисије;
			4) питања постављена кандидату;
			5) оцена кандидата на стручном испиту.
			Записник потписују председник и чланови Комисије који су учествовали у спровођењу испита.
			Члан 16.
			Испити за које је поднета пријава за полагање и који до дана ступања на снагу овог правилника нису окончани, окончаће се по прописима који су важили до његовог ступања на снагу.
			Члан 17.
			Даном ступања на снагу овог правилника престаје да важи Правилник о начину полагања стручног испита за вршење послова приватног обезбеђења, висини трошкова организовања и спровођења испита и садржини и начину вођења евиденција („Службени гласник РС”, брoj 28/15).
			Члан 18.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 01-9416/19-6
			У Београду, 14. октобра 2019. године
			Министар,
			др Небојша Стефановић, с.р.
			Прилози
			
			
			Образац 1 - Пријава за полагање стручног испита
			
			
			Образац 2 - Уверење о положеном стручном испиту 
			
			
			Образац 3 - Записник о полагању стручног испита за вршење послова 
			проватног обезбеђења и редарске службе
			
			
			
	

