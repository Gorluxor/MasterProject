







На основу члана 
11. став 5. и члана 13. Основног закона о организацији превоза моторним возилима 
у друмском саобраћају ("Службени лист СФРЈ", бр. 27/65 и 39/68), Управни одбор 
Привредне коморе Југославије прописује





ПРАВИЛНИК

о начину и 
поступку за усклађивање и регистрацију редова вожње за превоз путника у 
међурепубличком и међународном друмском саобраћају

"Службени 
лист СФРЈ", број 
21 од 12. 
априла 
1973.





1. Опште одредбе



Члан 1.

Под усклађивањем 
редова вожње, у смислу овог правилника, подразумевају се радње којима је сврха 
успостављање најцелисходније организације линијског аутобуског превоза између 
две или више република и у међународном друмском саобраћају. 



Члан 2.

Усклађивање 
редова вожње у унутрашњем саобраћају врши се на основу предлога редова вожње 
организација удруженог рада из области привреде које су регистроване за вршење 
превоза путника у аутобуском саобраћају (у даљем тексту: превозници). 




Члан 3.

Усклађивање 
редова вожње у унутрашњем саобраћају врши се, по правилу, једанпут годишње 
(редовно усклађивање). 

Изузетно по 
предлогу превозника може се вршити и ванредно усклађивање редова вожње под 
условима прописаним чланом 23. овог правилника. 

У поступку за 
ванредно усклађивање сходно се примењују одредбе овог правилника о редовном 
усклађивању. 



Члан 4.

Усклађивање 
редова вожње у међународном друмском саобраћају врши се по предлогу 
југословенских превозника који су регистровани за вршење међународног превоза 
путника у друмском саобраћају. 

Приликом 
преговора са иностраним партнерима превозник је дужан водити рачуна о већ 
усклађеним редовима вожње и не може вршити измене реда вожње које би погађале 
интерес осталих превозника. 

За сваку 
евентуалну измену реда вожње превозник је дужан, приликом подношења захтева за 
регистрацију, приложити доказе о сагласности заинтересованих превозника преко 
надлежне републичке односно покрајинске привредне коморе. 



Члан 5.

Поступак за 
усклађивање редова вожње по овом правилнику спроводи Одбор за путнички саобраћај 
Привредне коморе Југославије (у даљем тексту: Одбор за путнички саобраћај).




Члан 6.

У смислу овог 
правилника: 

1) под линијом 
подразумева се одређена релација и правац (итинерер) од почетне до крајње 
станице, на којима се врши превоз путника у линијском друмском саобраћају по 
реду вожње који је унапред утврђен и објављен; 

2) редом вожње 
регулишу се итинерер линије, успутне станице и стајалишта односно условне 
станице или условна стајалишта; време полазака, долазака и успутног задржавања; 
километарска удаљеност станица и стајалишта, рачунајући од почетне станице, 
раздобље у коме се врши превоз, као и режим одржавања линије (нпр. радним даном, 
два пута недељно, итд.); 

3) под сталним 
поласком подразумева се полазак при коме се врши превоз током целог рока важења 
реда вожње; 

4) под сезонским 
поласком подразумева се полазак при коме се врши превоз у одређеном раздобљу за 
време рока важења реда вожње; 

5) под старим 
поласком подразумева се полазак чији ред вожње је усклађен, регистрован и 
одржаван у текућем раздобљу, осим у случају из члана 21. овог правилника; 


6) под измењеним 
поласком подразумева се усклађени, регистровани и одржавани полазак (осим у 
случају из члана 21. овог правилника) који превозник пријављује, а у чији 
постојећи ред вожње је унета било каква измена; 

7) под новом 
линијом и поласком подразумева се линија и полазак који превозник пријављује за 
усклађивање по реду вожње који још није регистрован, као и сваки стари продужени 
или скраћени полазак, полазак са измењеним итинерером односно полазак са 
продуженим роком важења реда вожње; 

8) под релацијом 
подразумева се растојање између ма која два места на линији која су у реду вожње 
означена као станице или стајалишта; 

9) под временом 
поласка подразумева се почетак одређеног превоза по реду вожње; 

10) под 
истовременим поласком (бис вожње) подразумева се истовремени почетак превоза 
једног превозника са више возила по свом регистрованом реду вожње за неки 
полазак на целој линији; 

11) под 
заинтересованим превозником подразумева се превозник који на предложеној линији 
или релацији у целини или делимично врши превоз дужи од 30 км а на предложеној 
линији или релацији има бар две заједничке станице (стајалишта). 

У случају да се 
на усклађивању појаве два или више нових превозника на истој релацији, третираће 
се са истим правима; 

12) под 
домицилом превозника подразумева се седиште предузећа, погона, радне јединице 
или предузећа које на односном подручју врши локални превоз. 

Сваки редовни 
унапред објављени превоз по реду вожње, уколико није директан, подлеже одредбама 
овог правилника. 

Ако превозник 
при директном превозу користи станице или стајалишта јавног аутобуског 
саобраћаја, такав превоз подлеже одредбама овог правилника. 



Члан 7.

Према 
карактеристикама вожње, превоз може бити директни, експресни и обични 
(путнички). 

Директни превоз 
је превоз путника у коме је по реду вожње предвиђено укрцавање путника само на 
почетној станици, а искрцавање само на крајњој станици. 

Експресни превоз 
је превоз путника у коме је по реду вожње предвиђено укрцавање и искрцавање 
путника само у важнијим саобраћајним и привредним центрима. 

Остали превоз се 
сматра обичним путничким превозом. 



2. Редовно 
усклађивање



Члан 8.

За редовно 
усклађивање редова вожње превозници достављају Одбору за путнички саобраћај 
своје предлоге редова вожње за међурепубличке линије до 20. септембра. 


За редовно 
усклађивање редова вожње за међународне линије превозници достављају Одбору за 
путнички саобраћај своје предлоге редова вожње до 1. маја. 



Члан 9.

Стари поласци 
(члан 6. став 1. тачка 5) сматрају се усклађеним. 

Стари поласци се 
достављају Одбору за путнички саобраћај заједно са предлозима редова вожње за 
усклађивање, у једном списку са ознаком назива линије и времена одлазака и 
долазака из почетне и завршне станице и бројем важеће регистрације. 



Члан 10.

Неблаговремено 
поднети и непотпуни предлози редова вожње не узимају се у разматрање. Као 
непотпуни предлози сматрају се предлози који нису испуњени према одредбама овог 
правилника, нечитко испуњени обрасци или са видљивим грешкама, као и предлози 
редова вожње који не обезбеђују минимално време вожње аутобуса у складу са 
прописима о безбедности саобраћаја на јавним путевима. 

Скуп превозника 
на састанку за редовно усклађивање прихватиће ради усклађивања неблаговремено 
поднесене и непотпуне предлоге редова вожње само за старе линије и старе 
поласке, ако су предлози у одговарајућем броју примерака поднесени најдоцније 
пре првог разматрања. 



Члан 11.

Предлог реда 
вожње превозник подноси према прописаном обрасцу који је одштампан уз овај 
правилник и чини његов саставни део, и то у онолико примерака колико одреди 
Одбор за путнички саобраћај. 



Члан 12.

Предлози редова 
вожње на међународним линијама садрже и податке о цени превоза (тарифу). 




Члан 13.

Примљене 
предлоге редова вожње доставља Одбор за путнички саобраћај до 10. октобра свим 
превозницима, пословним удружењима предузећа јавног друмског саобраћаја, 
туристичким организацијама, као и републичким, покрајинским и основним 
привредним коморама, ради давања примедаба и мишљења. 



Члан 14.

Састанак 
превозника, ради усклађивања редова вожње за међурепубличке линије, одржаће се 
до 10. новембра. 

Састанак за 
усклађивање редова вожње за међународне линије одржаће се до 1. јуна. Ако је 
потребно састанак се може заказати по земљама и по правцима у које воде линије.


На састанак за 
усклађивање позивају се заинтересовани превозници и остале заинтересоване 
организације (члан 13). 



Члан 15.

При усклађивању 
редова вожње, ако се предлажу нове линије или се на постојећим линијама врше 
измене односно предлажу нови поласци, примењују се: дужина релације, број 
станица и време поласка, који су одређени у следећој табели: 







Право отварања 
нових линија и полазака на релацијама до 50 km имају само домицилна предузећа.


Првенство за 
отварање линије имају превозници чији је домицил у почетним местима линије.


Ако у почетним 
местима линије не постоје превозници који су заинтересовани за отварање нове 
линије, право првенства у почетним местима признаје се другим превозницима из 
односне републике или превознику који је територијално најближи тим местима.


Првенство за 
увођење нових полазака имају превозници који најдуже врше превоз на датој 
релацији. 

Првенство за 
увођење сезонских превоза на одређеној релацији имају превозници који већ врше 
стални превоз на тој релацији. 

Првенство избора 
времена поласка на једној линији имају превозници који већ врше превоз на тој 
линији, а међу њима превозник чији је домицил у почетним местима линије, односно 
који најдуже врши превоз на тој линији. 

При избору 
времена поласка превозници на сталним линијама имају првенство у односу на 
превознике на сезонским линијама, а превозници на директним и експресним 
линијама - у односу на путнички превоз. 

При отварању 
нове линије, првенство избора времена поласка имају превозници са седиштем у 
месту поласка, ако су захтеви постављени на истом састанку за усклађивање.


При усклађивању 
редова вожње мора се, поред примене критеријума из става 1. овог члана, водити 
рачуна о потребама корисника превоза, као и о квалитету услуга које пружа 
превозник. 



Члан 16.

Заинтересовани 
превозници могу ставити приговор на предлог за отварање нове линије или новог 
поласка, као и на предлог за измену времена поласка. 



Члан 17.

Нове 
међурепубличке и међународне линије, настале повезивањем било каквих постојећих 
линија, подлежу одредбама овог правилника које се односе на усклађивање. 




Члан 18.

Усклађеним се 
сматрају редови вожње са којима су се сагласили сви заинтересовани превозници.


Превозници који 
су пријавили измену у редовима вожње на старим линијама могу у току поступка за 
усклађивање одустати од предложених измена и вратити се на стари ред вожње.


Ако су измене у 
реду вожње на старом поласку извршене ради обезбеђења минималног времена вожње 
аутобуса у складу са прописима о безбедности саобраћаја на јавним путевима, 
сматраће се да је у питању стари полазак са променом. 



Члан 19.

Одбор за 
путнички саобраћај доставља превозницима, пословним удружењима, организацијама и 
коморама из члана 13. овог правилника извештај са састанка за усклађивање у року 
од 20 дана од дана завршеног усклађивања редова вожње. 

Примедбе на 
извештај са састанка за усклађивање подносе се у року од 10 дана од дана пријема 
извештаја. 



Члан 20.

Усклађени редови 
вожње обавезни су и важе за период за који су усклађени. 

Рок важења реда 
вожње за међурепубличке линије је од 1. јуна до 31. маја наредне године. 


Рок важења реда 
вожње за међународне линије утврђује се сагласно међународним споразумима.




3. Привремене 
измене у реду вожње



Члан 21.

У току важења 
реда вожње одржавање линије може бити привремено обустављено услед више силе и у 
другим ванредним случајевима који, независно од воље превозника, онемогуће 
одржавање линије, и то најдуже до три месеца. 

У случају из 
става 1. овог члана превозник је дужан одмах обавестити о томе, на погодан 
начин, кориснике превоза, а у року од 8 дана Одбор за путнички саобраћај и 
остале заинтересоване привредне коморе о насталим околностима услед којих је 
одржавање линије привремено обустављено и поднети доказе о томе (потврда 
предузећа за путеве о непроходности пута и сл.). 

Приликом 
усклађивања редова вожње може се стара међународна усклађена и регистрована 
линија, на тражење превозника, ставити у мировање. Таквој линији признаје се 
статус старе линије, при усклађивању, за следећи рок важења реда вожње. 




Члан 22.

У току важења 
реда вожње, правац (итинерер) одређене линије може бити привремено мењан у 
случају више силе и у другим ванредним случајевима који независно од воље 
превозника онемогуће одржавање линије према усклађеном реду вожње, и то најдуже 
до три месеца. 

У случају из 
става 1. овог члана превозник на измењеној релацији не може уводити нове 
станице, ако се на измењеној линији одржава редован линијски друмски саобраћај.




4. Ванредно 
усклађивање



Члан 23.

После редовног 
усклађивања, измене у постојећем реду вожње могу се вршити само путем ванредног 
усклађивања. 

Ванредно 
усклађивање редова вожње врши се, по захтеву превозника, само ако настану 
промене услед дејства више силе односно околности које превозник није могао 
предвидети (изградња нових путева и мостова, затварање путева и мостова, 
супституција железничких пруга, изградња нових железничких пруга, отварање или 
укидање бродских или трајектних линија), кад се превозници удруже ради 
заједничког одржавања линија на истом правцу (интеграција, кооперација, 
пословно-техничка сарадња превозника), у случају раскида уговора о уједињавању 
средстава превозника, дезинтеграције, као и кад превозник престане да врши своју 
делатност. 

Превозник који 
тражи ванредно усклађивање приложиће захтеву за ванредно усклађивање доказ о 
томе да је наступио случај из става 2. овог члана. 



5. Арбитражна 
комисија



Члан 24.

За одлучивање о 
спорним питањима у вези са усклађивањем редова вожње, при Привредној комори 
Југославије се образује арбитражна комисија. 

Избор чланова 
арбитражне комисије врши Одбор за путнички саобраћај са листе арбитара коју 
једанпут годишње утврђује Одбор за путнички саобраћај, на предлог одговарајућег 
органа за друмски саобраћај републичких и покрајинских привредних комора. 


Арбитражна 
комисија ради у већима која су састављена од по три члана. 

За члана 
арбитражног већа не може бити изабрано лице које је члан радне заједнице 
организације удруженог рада у спору, заинтересоване аутобуске станице или 
организације удруженог рада која је у кооперантским односима са организацијом 
удруженог рада чији је ред вожње оспорен. 



Члан 25.

Поступак пред 
арбитражном комисијом је хитан, а покреће се по захтеву заинтересованог 
превозника. 

Писмени захтев 
за покретање поступка пред арбитражном комисијом може превозник поднети само ако 
је на састанку за усклађивање редова вожње ставио приговор на спорни ред вожње.


Уз писмени 
приговор приговарач је дужан приложити арбитражној комисији на увид оригинале, 
фотокопије или судски оверене важеће регистроване редове вожње којим оспорава 
захтев. 

Документа из 
става 3. овог члана приговарач доставља и подносиоцу захтева за исту линију.


Писмени захтев 
за покретање поступка подноси превозник у року од 10 дана од дана достављања 
извештаја са састанка за усклађивање редова вожње. Ако превозник не поднесе 
писмени захтев у том року сматраће се да је одустао од приговора и да је 
оспорени ред вожње усклађен. 

Ако повуче 
захтев за покретање поступка у року од 15 дана пре дана одржавања заказаног 
састанка арбитражне комисије, превозник не сноси трошкове арбитражног поступка.


Заинтересовани 
превозник који није био обавештен о састанку арбитражне комисије, нити је 
присуствовао састанку за ванредно усклађивање, може да поднесе захтев за 
покретање арбитражног поступка за спорни случај у року од 10 дана од дана 
пријема извештаја о ванредном усклађивању. 

Заинтересовани 
превозник може покренути поступак пред арбитражном комисијом ако није био позван 
на ванредно усклађивање односно обавештен о раду арбитражне комисије, а нити је 
добио извештај о извршеном усклађивању. 

Овај поступак 
може се покренути најдоцније у року од 8 дана од дана ступања на снагу новог 
реда вожње. 



Члан 26.

О расправи пред 
арбитражном комисијом обавештавају се заинтересовани превозници, републичке и 
покрајинске коморе и пословна удружења предузећа јавног друмског саобраћаја.


На седнице 
арбитражног већа позивају се представници оних републичких и покрајинских 
привредних комора са чијих подручја су превозници који се споре. 



Члан 27.

Арбитражна 
комисија има секретара кога именује секретар Савета за саобраћај, у сагласности 
са Одбором за путнички саобраћај, из реда радника Привредне коморе Југославије, 
по правилу правника који ради на пословима из надлежности Савета за саобраћај.


Секретар 
арбитражне комисије врши припремне радње у вези са покретањем поступка пред 
арбитражном комисијом, а нарочито проверава да ли је заинтересовани превозник 
поднео захтев за покретање поступка у складу са овим правилником, да ли су уз 
захтев приложени докази и да ли су обезбеђена средства за покриће трошкова 
поступка, као и да ли су позвани сви други заинтересовани превозници, органи и 
организације који би имали интереса да учествују у расправи о спорним питањима 
пред арбитражном комисијом. 



Члан 28.

Достављање 
позива и других писама врши се преко поште препорученим писмом или уз повратну 
потврду о пријему, ако достављање или позивање није извршено на други поуздан 
начин. 



Члан 29.

Расправу пред 
арбитражном комисијом заказује секретар арбитражне комисије, у споразуму са 
арбитрима. 

Расправа је 
јавна. 

Расправљање је, 
по правилу, усмено. 



Члан 30.

Расправом пред 
арбитражном комисијом руководи председник већа. 

Председник 
отвара расправу и објављује предмет расправљања. Затим утврђује да ли су сва 
позвана лица дошла на расправу и проверава да ли су странке уредно позване и да 
ли су оправдале изостанак. 

Ако утврди да 
странкама позив на расправу није благовремено достављен, председник одлаже 
расправу. 



Члан 31.

У случају 
изостанка уредно позване странке за расправу пред арбитражном комисијом, 
арбитражни поступак се наставља по одредбама овог правилника са присутном 
странком. У том случају сматра се да изостала странка оспорава чињеничне наводе 
присутне странке. 

Ако обе стране, 
иако уредно позване, изостану са расправе, а ниједна од њих није ставила предлог 
о даљем поступку, арбитражно веће доноси закључак којим се поступак обуставља.




Члан 32.

На расправи пред 
арбитражном комисијом могу учествовати овлашћени пуномоћници странака, а они 
могу имати и своје помагаче и предлагати сведоке и вештаке. 



Члан 33.

Расправа почиње 
излагањем захтева за покретање поступка пред арбитражном комисијом, као и 
одговора предлагача спорног реда вожње. Затим се прелази на излагање мишљења 
других заинтересованих организација удруженог рада и органа друштвено-политичких 
заједница уколико су поднета комисији. 

По завршетку 
излагању странака и других заинтересованих организација и органа из става 1. 
овог члана, приступа се извођењу доказа. 



Члан 34.

Чињенично стање 
на коме заснива свој захтев странка је дужна да изнесе тачно, истинито и 
одређено. 

Странка даје 
своју изјаву, по правилу, усмено, а може је дати и писмено. 



Члан 35.

Омогућујући 
странкама да заштите своја права и правне интересе, арбитражна комисија у току 
поступка саслушава странке и од њих предложене сведоке и вештаке и утврђује све 
чињенице и околности које су од значаја за одлучивање о спорном питању при 
усклађивању редова вожње. 



Члан 36.

Ако странке у 
току поступка који се води пред арбитражном комисијом постигну поравнање, 
арбитражно веће ће то утврдити својом одлуком. 

Поравнање из 
става 1. овог члана не може бити на штету трећих лица. 



Члан 37.

Ако арбитражна 
комисија сматра да је предмет спора расправљен тако да се може донети одлука, 
председник већа саопштиће да је расправа закључена. После тога комисија се 
повлачи на већање и гласање ради доношења одлуке. 



Члан 38.

Арбитражна 
комисија доноси одлуку на нејавној седници на основу овог правилника, споразума 
превозника и добрих пословних обичаја, а по слободом уверењу заснованом на 
брижљивој и савесној оцени утврђених чињеница. Одлука се доноси већином гласова.




Члан 39.

Одлука 
арбитражне комисије доноси се писмено и она садржи: назив арбитражне комисије, 
састав већа, по чијем захтеву је покренут поступак, који спорни ред вожње је у 
питању и ко га је предложио ради усклађивања, диспозитив са назначењем да ли се 
захтев усваја или одбија, кратко образложење, назначење ко сноси трошкове 
арбитражног поступка, напомену да је одлука коначна, број одлуке и датум кад је 
донета. 

Одлуку из става 
1. овог члана потписују сви чланови арбитражног већа. 



Члан 40.

Одлука 
арбитражне комисије објављује се одмах по завршеној расправи. 

Отправак одлуке 
се доставља странкама, као и заинтересованим организацијама и органима. 




Члан 41.

Одлуку 
арбитражне комисије израђује председник арбитражног већа. 

По доношењу 
одлуке од стране арбитражне комисије, председник арбитражног већа може исправити 
грешке у именима или бројевима, као и друге техничке и рачунске грешке. 




Члан 42.

О току расправе 
пред арбитражном комисијом води се записник. 

У записник из 
става 1. овог члана уноси се: назив комисије, састав већа, место и дан одржавања 
расправе, предмет спора, имена присутних странака и њихових пуномоћника, као и 
записничара. 

Записничара 
именује секретар Савета за саобраћај Привредне коморе Југославије. 

Записник садржи 
кратак ток и садржај у арбитражном поступку извршених радњи и датих изјава. У 
записнику се наводе све исправе које су као доказно средство употребљене на 
расправи. 

Ако се јавна 
расправа није могла обавити без прекида, у записнику ће се назначити да је било 
прекида. 



Члан 43.

Записник из 
члана 42. овог правилника мора бити вођен уредно и у њему се не сме ништа 
брисати. Места која су прецртана до закључења записника морају остати читљива.


У потписаном 
записнику не сме се ништа додавати ни мењати. Допуна у већ закљученом записнику 
уноси се у додатак записника. 



Члан 44.

Пре закључења 
расправе пред арбитражном комисијом, записник ће се прочитати лицима која су 
присутна на расправи која се води пред арбитражном комисијом. 

На крају 
записника навешће се да је записник прочитан и да нису стављене никакве 
примедбе, или, ако јесу, укратко ће се уписати садржај примедаба. 

Записник 
потписују лица која су као пуномоћници странака учествовала у поступку пред 
арбитражном комисијом, као и записничар. Записник оверава председник арбитражног 
већа својим потписом. 

Ако једна од 
странака одбије да потпише записник или се удаљи пре закључења записника, 
председник арбитражног већа констатоваће то у записник и навести разлог због 
кога странка није потписала записник. 



Члан 45.

При решавању о 
приговору арбитражна комисија може предлог реда вожње усвојити, одбацити или 
преиначити у смислу да се прихвати стари ред вожње. 

Одлуке 
арбитражна комисија доноси на седници већином гласова. 

Одлука 
арбитражне комисије је коначна. 



Члан 46.

Одлука 
арбитражне комисије може се поништити по захтеву странке. 

За решавање по 
захтеву за поништај одлуке арбитражне комисије надлежан је Одбор за путнички 
саобраћај. 

Захтев за 
поништај одлуке арбитражне комисије може се поднети у року од 15 дана од дана 
достављања извештаја о раду арбитражне комисије. 



Члан 47.

Поништај одлуке 
арбитражне комисије може се захтевати: 

1) ако је 
арбитражна комисија била непрописно састављена; 

2) ако одлука 
арбитражне комисије није образложена; 

3) ако одлука 
арбитражне комисије није разумљива или сама себи противречи; 

4) ако је 
арбитражна комисија очигледно прекорачила границе својих овлашћења одређених 
овим правилником; 

5) ако којој 
странци незаконитим поступањем, а нарочито пропуштањем достављања, није била 
дата могућност да расправља пред судом; 

6) ако странку 
није заступао законски заступник, кад је то било потребно, или ако законски 
заступник није имао потребно овлашћење за вођење поступка или за поједине радње 
у поступку, уколико вођење поступка односно вршења појединих радњи у поступку 
није било накнадно одобрено; 

7) ако се одлука 
већа заснива на лажном исказу сведока или вештака; 

8) ако се одлука 
већа заснива на исправи која је фалсификована или у којој је оверен неистинит 
садржај; 

9) ако је до 
одлуке већа дошло услед кривичног дела арбитра односно члана арбитраже, 
заступника или пуномоћника странке, противне странке или ког трећег лица; 


10) ако странка 
стекне могућност да употреби правноснажну одлуку суда која је раније међу истим 
странкама донета о истом захтеву; 

11) ако се 
одлука већа заснива на пресуди донесеној у кривичном поступку, а та пресуда је 
правноснажно укинута; 

12) ако странка 
сазна за нове чињенице или нађе или стекне могућност да употреби нове доказе на 
основу којих је за странку могла бити донета повољнија одлука да су те чињенице 
или докази били употребљени у ранијем поступку. 

Ако Одбор за 
путнички саобраћај поништи одлуку арбитражне комисије, вратиће предмет 
арбитражној комисији на поновно разматрање пред истим или другим већем. 




Члан 48.

Издаци за рад 
арбитражне комисије падају на терет странака. Одлуком арбитражне комисије 
одређује се која странка сноси и који износ трошкова. 

Издаци за рад 
арбитражне комисије обухватају накнаду за рад арбитражне комисије, путне 
трошкове и дневнице. 

Тарифу о 
трошковима поступка пред арбитражном комисијом, као и висину накнада за рад 
арбитра а и других лица која учествују у арбитражном поступку, одређује Одбор за 
путнички саобраћај. 

Ако је до 
одлагања или обнављања састанка арбитражне комисије дошло грешком администрације 
Привредне коморе Југославије, трошкови поступка падају на терет Коморе. 


Арбитражна 
комисија је дужна да оконча свој рад до 15. јануара. 



6. Регистрација 
редова вожње



Члан 49.

Сви усклађени 
редови вожње обавезно се региструју. 

Превоз путника 
моторним возилима у линијском друмском саобраћају превозник може отпочети тек 
пошто ред вожње региструје по одредбама овог правилника. 

Редови вожње 
региструју се у Одбору за путнички саобраћај. 



Члан 50.

Регистрација 
реда вожње врши се уписом у регистар аутобуских редова вожње, који се води у 
Одбору за путнички саобраћај. 

Регистар 
аутобуских редова вожње садржи: редни број, назив линије, назив превозника, 
врсту линије на којој се врши превоз, дужину релације, режим одржавања, раздобље 
у коме се врши превоз, време поласка у одласку и повратку из почетних станица и 
примедбе. 



Члан 51.

Регистар 
аутобуских редова вожње је јаван. 



Члан 52.

Ред вожње 
региструје се на име превозника. Ако се превоз врши у кооперацији, ред вожње се 
региструје на име свих коопераната. 

Регистар реда 
вожње важи за оно време за које важи и усклађени ред вожње. 

Упис у регистар 
аутобуских редова вожње врши се по реду по коме су поднети захтеви за 
регистрацију реда вожње. 



Члан 53.

За регистрацију 
реда вожње превозник је дужан приложити ред вожње у 12 примерака. Ако се превоз 
врши у кооперацији, прилаже се још по један примерак више за сваког кооперанта.


Захтев за 
регистрацију реда вожње превозник подноси у року од 15 дана од дана пријема 
извештаја за усклађивање редова вожње или одлуке арбитражне комисије. 




Члан 54.

Одбор за 
путнички саобраћај по пријему захтева за регистрацију уписаће ред вожње у 
регистар аутобуских редова вожње и издаће о томе потврду у року од 30 дана од 
дана пријема захтева за регистрацију. Потврда о регистрацији реда вожње издаје 
се на једном од примерака реда вожње који је превозник приложио свом захтеву за 
регистрацију. 

Превозник сноси 
сву одговорност за тачност података унесених у обрасце реда вожње поднесеног за 
регистрацију. 

Ако нађе да нису 
испуњени прописани услови за регистрацију реда вожње, Одбор за путнички 
саобраћај одбиће захтев за регистрацију реда вожње у року од 30 дана од дана 
пријема захтева. 

Ако се после 
регистрације реда вожње утврди да је превозник унео нетачне податке у обрасце 
реда вожње поднесеног на регистрацију, Одбор за путнички саобраћај ће ред вожње 
привремено брисати из регистра и о томе обавестити превозника и републичке и 
покрајинске привредне коморе. Превозник је дужан да у року од 15 дана отклони 
неправилности из привремено брисаног реда вожње. 



Члан 55.

Свака измена или 
допуна реда вожње извршена за време његовог важења подлеже регистрацији по 
одредбама овог правилника. 



7. Објављивање 
редова вожње



Члан 56.

По извршеној 
регистрацији усклађених редова вожње, превозници објављују своје редове вожње на 
уобичајен начин. 

Одбор за 
путнички саобраћај организује, у сарадњи са превозницима и републичким и 
покрајинским привредним коморама, издавање реда вожње свих међурепубличких и 
међународних линија. 



Члан 57.

Одбор за 
путнички саобраћај је дужан да ред вожње међурепубличких и међународних линија 
изда до 15. маја. 



8. Прелазне и 
завршне одредбе



Члан 58.

Поступак за 
усклађивање редова вожње за период 1973/1974. годину спровешће се у роковима 
које утврди Одбор за путнички саобраћај. 



Члан 59.

Даном ступања на 
снагу овог правилника престаје да важи Правилник о начину и поступку за 
усклађивање редова вожње за превоз путника у међурепубличком и међународном 
друмском саобраћају ("Службени лист СФРЈ", бр. 51/68). 



Члан 60.

Овај правилник 
ступа на снагу осмог дана од дана објављивања у "Службеном листу СФРЈ". 






Бр. 0210/6

27. фебруара 
1973. године

Београд

Привредна комора 
Југославије

Председник,

Руди Колак,
с.р.

 

 

 

 





 

Попуњавање 
обрасца реда вожње 



1. Образац реда 
вожње попуњава се у смислу чл. 6, 7. и 11. Правилника о начину и поступку за 
усклађивање и регистрацију редова вожње за превоз путника у међурепубличком и 
међународном друмском саобраћају. 

2. У рубрику: 
"Назив линије" уносе се полазна и крајња станица линије, а евентуално и место 
карактеристично за тачнију ознаку правца (итинерер) линије. 

У колону: 
"Станице" (стајалиште) уносе се називи места станица и стајалишта у одласку и 
повратку у смеру означеном стрелицама. 

Ако је 
стајалиште ван насељеног места, поред назива места треба ставити и ознаку: "Р" 
(раскршће). 

Колоне 1. до 4. 
су колоне времена у поласку, а колоне 5. до 8. су колоне времена у повратку. У 
те колоне уноси се време полазака ако је задржавање у станици односно стајалишту 
краће од 5 минута. 

Ако је 
задржавање у станици односно стајалишту 5 минута или дуже од 5 минута, одласци 
односно поласци уписују се у те колоне у виду разломка а доњи број разломка 
време поласка из станице односно стајалиште, а у повратку обратно). 

У колоне 1. до 
8. уноси се време полазака односно долазака за сваку поједину вожњу на истој 
линији. Редослед времена полазака уноси се на тај начин што се у колону 1. уноси 
најранија вожња, а у остале колоне доцније вожње (нпр. 7 часова, 8 часова итд.).


У колону: " km" 
уносе се растојања од полазне до крајње станице (стајалишта) на основу даљинара 
места, с тим што се полазна станица означава се: "0" (нула) km. 

3. У рубрику: 
"Раздобље у коме се врши превоз" уноси се датум почетка и датум завршетка 
експлоатације линије. 

4. У рубрику 
"Рок важења реда вожње" уноси се период важења реда вожње према члану 20. 
Правилника. 

5. У рубрику 
"Режим одржавања линије" уноси се временско одржавање линија (свакодневно, 1. и 
15. у месецу, осим недељом и празником и др.). 




