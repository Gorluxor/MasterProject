


	
	Zakon


	
			На основу члана 134. став 2. Закона о железници („Службени гласник РС”, брoj 41/18) и члана 118. став 2. Закона о безбедности у железничком саобраћају („Службени гласник РС”, брoj 41/18),  
			Министар грађевинарства, саобраћаја и инфраструктуре доноси
			ПРАВИЛНИК
			о изгледу и коришћењу службеног одела инспектора за железнички саобраћај 
			"Службени гласник РС", број 33 од 10. маја 2019.
			Члан 1.
			Овим правилником прописују се изглед и коришћење службеног одела републичког инспектора за железнички саобраћај (у даљем тексту: инспектор).
			Члан 2.
			Службено одело инспектора је летње и зимско.
			Делови службеног одела за инспекторе женског пола су:
			1) јакна (по једна летња и зимска) од коже или штофа, стандардног кроја;
			2) два костима класичног кроја, тамно плаве боје (један зимски са панталонама и један летњи са панталонама);
			3) четири кошуље светле боје (две зимске са дугим рукавима и две летње са кратким рукавима);
			4) по један пар чизама и ципела, израђених од коже, са кожном поставом и кожним ђоном, пенџетираним гумом;
			5) ташна од коже.
			Делови службеног одела за инспекторе мушког пола су:
			1) јакна (по једна летња и зимска) од коже са више џепова, стандардног кроја;
			2) два одела класичног кроја, тамно плаве боје;
			3) четири кошуље светле боје (две зимске са дугим рукавима и две летње са кратким рукавима);
			4) по један пар чизама и ципела, израђених од коже, са кожном поставом и кожним ђоном, пенџетираним гумом;
			5) ташна од коже;
			6) две кравате.
			Члан 3.
			Службена одела користе се најдуже годину дана (једно зимско и једно летње), осим јакни и ташни, које се користе најдуже две године.
			Члан 4.
			Инспектор користи службено одело само за време обављања службене дужности.
			Члан 5.
			Даном ступања на снагу овог правилника престаје да важи Правилник о службеном оделу и обрасцу службене легитимације републичког инспектора за железнички саобраћај („Службени гласник РСˮ, бр. 129/14 и81/15 –др. пропис), у делу којим се уређује службено одело.
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00272/2018-04
			У Београду, 6. маја 2019. године
			Министар,
			проф. др Зорана З. Михајловић, с.р.
	

