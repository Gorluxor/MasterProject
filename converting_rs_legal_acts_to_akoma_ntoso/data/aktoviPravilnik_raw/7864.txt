


	
	Zakon


	
	На основу члана 56. став 4. Закона о шумама („Службени гласник РС”, број 30/10), 
	
	Министар пољопривреде, трговине, шумарства и водопривреде доноси
	
	ПРАВИЛНИК
	о билансу шумског репродуктивног материјала
	
	"Службени гласник РС", број 46 од 24. јуна 
	2011.
	
	Члан 1.
	Овим правилником ближе се прописује садржина, начин вођења и израде биланса шумског репродуктивног материјала (у даљем тексту: Биланс).
	Члан 2.
	Биланс садржи:
	1) врсте шумског дрвећа које се користе или ће се користити за подизање и обнављање шума у Републици Србији (у даљем тексту: шумско дрвеће) у периоду од наредних пет година, a које се утврђују на основу података из планских докумената газдовања шумама, као и других планских докумената којима се прописује подизање и обнављање шума;
	2) количине семена шумског дрвећа које се налазе на залихама код регистрованих добављача шумског репродуктивног материјала, приказане по години производње, категорији и објекту производње, а које се утврђују на основу обавештења које добављачи шумског семена достављају министарству надлежном за послове шумарства (у даљем тексту: Министарство) у складу са законом којим се уређује репродуктивни материјал шумског дрвећа, као и на основу записника надлежног шумарског инспектора;
	3) количине садног материјала шумског дрвећа које се налазе у производњи, приказане по старости, категорији и начину производње, а које се утврђују на основу записника о контроли производње и обавештења које произвођачи и увозници репродуктивног материјала достављају Министарству у складу са законом којим се којим се уређује репродуктивни материјал шумског дрвећа;
	4) количине шумског семена и шумског садног материјала потребне за подизање и обнављање шума у Републици Србији у периоду од пет година које се утврђују у односу на врсте шумског дрвећа, категорије репродуктивног материјала и регионе провенијенције, а на основу података из:
	(1) програма развоја шумарства на територији Републике Србије и аутономне покрајине,
	(2) планова развоја шумских подручја, односно националних паркова,
	(3) основа газдовања шумама,
	(4) пољопривредних основа и годишњих програма заштите, уређења и коришћења пољопривредног земљишта,
	(5) других планских докумената којима се прописује подизање шума.
	Ради утврђивања количина из става 1. тачка 3) овог члана, предузеће или друго правно лице коме су поверени стручни послови контроле производње доставља Министарству, у електронском облику, записник о извршеној контроли производње у складу са законом којим се уређује репродуктивни материјал шумског дрвећа. 
	
	Члан 3.
	Биланс се израђује на основу упоредних показатеља производње и залиха шумског репродуктивног материјала и петогодишњих потреба за шумским репродуктивном материјалом.
	Члан 4. 
	Биланс се води у електронском облику и објављује се на интернет страници Министарства до 31. децембра текуће године за период од наредних пет година.
	Члан 5.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-15/2011-09
	У Београду, 6. јуна 2011. године
	Министар,
	
	Душан Петровић, с.р.

