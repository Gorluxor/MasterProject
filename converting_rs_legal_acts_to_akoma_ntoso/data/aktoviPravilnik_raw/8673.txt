На основу члана 242. став 2. Закона о безбедности саобраћаја на путевима („Службени гласник РС”, бр. 41/09 и 53/10),
Министар здрављa доноси

ПРАВИЛНИК
о ближим условима које мора да испуњава предавач – испитивач из прве помоћи, начин стицања дозволе (лиценце), изглед и садржај дозволе (лиценце)
"Службени гласник РС", број 33 од 17. маја 2011.

Члан 1.
Овим правилником прописују се ближи услови које мора да испуњава предавач – испитивач из прве помоћи, начин стицања дозволе (лиценце), изглед и садржај дозволе (лиценце) предавача – испитивача.
Члан 2.
Обуку и испит из прве помоћи обавља лице које испуњава следеће услове: 
1) има најмање средње образовање здравствене струке и најмање једну годину радног искуства у струци и положен стручни испит;
2) има завршену обуку и положен испит за предавача – испитивача прве помоћи.
Члан 3. 
Обуку за предавача – испитивача из прве помоћи организују и спроводе Црвени крст Србије и здравствене установе.
Црвени крст Србије и здравствене установе организују и спроводе припремну наставу за кандидате за предаваче – испитиваче из прве помоћи према плану и програму обуке.
Планом обуке предвиђа се најмање 20 школских часова који садрже:
1) основне принципе лаичке прве помоћи, обавезу пружања прве помоћи; 
2) основне технике пружања прве помоћи и средства за пружање прве помоћи; 
3) поступак пружања прве помоћи на месту несреће, укључујући мере безбедности, начин позивања хитних служби и технику за хитно померање повређеног или извлачење из возила;
4) принципе и поступке пружања прве помоћи код различитих врста повреда и нагло насталих болести и стања: мере основне животне потпоре, прва помоћ код крварења рана, прва помоћ код опекотина и повреда и стања насталих дејством екстремних температура, прва помоћ код повреда коштано-зглобног система, прва помоћ код тровања; 
5) методику и извођење теоријске и практичне обуке у првој помоћи.
Програм обуке за предавача – испитивача из прве помоћи дат је у Прилогу 1. који је одштампан уз овај правилник и чини његов саставни део.
Члан 4.
Дозволу (лиценцу) за предавача – испитивача из прве помоћи издаје министарство надлежно за послове здравља, у складу са законом.
Захтев за издавање дозволе (лиценце) за предавача – испитивача из прве помоћи подноси се министарству надлежнoм за послове здравља.
Уз захтев се доставља следећа документација:
– оверена фотокопија дипломе о стеченом образовању;
– оверена фотокопија уверења о положеном стручном испиту;
– потврда о завршеној обуци за предавача прве помоћи, односно положеном испиту за предавача – испитивача прве помоћи.
Члан 5.
Дозвола (лиценца) за предавача – испитивача из прве помоћи издаје се на период од пет година, у складу са законом.
Члан 6.
Дозвола ( лиценца) издаје се на обрасцу формата А4.
На обрасцу се налази Мали грб Републике Србије и назив органа који издаје дозволу (лиценцу).
На дозволи (лиценци) уписују се следећи подаци:
– име и презиме;
– број дозволе (лиценце);
– датум и место издавања дозволе (лиценце);
– датума важења дозволе (лиценце);
– печат надлежног органа и потпис овлашћеног лица.
члан 7.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-180/2011-02
У Београду, 20. априла 2011. године
Министар,
проф. др Зоран Станковић, с.р.

ПРИЛОГ 1.
Програм обуке за предавача – испитивача из прве помоћи
1. прва помоћ – појам, циљеви и значај:
1) одговорности лица која пружа прву помоћ;
2) етичка и законска основа пружања прве помоћи.
2. поступак на месту несреће: 
1) процена и мере безбедности спасиоца и повређеног; 
2) специфичности поступка на месту саобраћајне незгоде, приликом пожара, у несрећи изазваној електрицитетом и код утапања; 
3) начин обавештавања хитних служби.
3. процена стања повређеног и утврђивање врсте повреде:
1) први (примарни) преглед; 
2) накнадни (секундарни) преглед; 
3) процена симптома и знакова повреда и болести у оквиру прве помоћи; 
4) преглед „од главе до пете”; 
5) брига о повређеном након пружања помоћи и извештавање о примењеним мерама.
4. технике које се користе у првој помоћи: 
1) уклањање одеће; 
2) уклањање заштитне (мотоциклистичке) кациге; 
3) процена ризика од померања; примери добре праксе приликом хитног померања и премештања повређеног.
5. средства за пружање прве помоћи: 
1) средства за збрињавање рана и начин њихове употребе: врсте завојног материјала, основни принципи и технике завијања;
2) примена троугласте мараме у првој помоћи; 
3) средства за имобилизацију и могућности њихове импровизације.
6. прва помоћ у стањима непосредне животне угрожености:
1) прва помоћ код наглог срчаног застоја; 
2) прва помоћ код бесвесног стања; 
3) прва помоћ код нагле запушености горњих дисајних путева страним телом; 
4) место прве помоћи у ланцу преживљавања; 
5) примена аутоматског спољашњег дефибрилатора.
7. прва помоћ код крварења:
1) подела крварења: према врсти повређеног крвног суда, према месту истицања крви и према количини изгубљене крви; 
2) знаци и симптоми крварења; 
3) природни механизми за заустављање крварења: 
4) заустављање крварења у оквиру прве помоћи (привремене методе); 
5) положај особе у стању искрварености. 
8. ране и њихово збрињавање у оквиру прве помоћи:
1) врсте рана; 
2) збрињавање: рана на горњим и доњим екстремитетима, рана са страним телом, ампутација, отворене ране грудног коша и отворене ране трбуха; 
3) принципи збрињавања рана главе; 
4) принципи збрињавања повреде ока; 
5) „краш” повреда.
9. опекотине и њихово збрињавање у оквиру прве помоћи:
1) врсте опекотина; 
2) процена величине опекотина; 
3) принципи збрињавања опекотина у оквиру прве помоћи; 
4) опекотине дисајних путева и прва помоћ. 
10. стања настала излагањем екстремним температурама: 
1) исцрпљеност топлотом, топлотни удар, смрзотине, опште смрзавање. 
11. повреде коштано зглобног система и њихово збрињавање у оквиру прве помоћи: 
1) преломи, ишчашења и уганућа, повреде мишића и тетива; 
2) специфичности збрињавања: прелома костију носа и вилице, прелома кључне кости, повреде рамена, прелома надлактице, повреде лакта, прелома подлактице, ручног зглоба и шаке, прелома ребара, прелома карлице, прелома кука, повреда потколенице и повреде скочног зглоба; 
3) поступак прве помоћи код повреде кичменог стуба.
12. прва помоћ код нагло насталих болести и стања:
1) поремећаји дисајног система: хипоксија, хипервентилација, напад кашља, астматични напад, алергија, анафилактички напад; 
2) поремећаји система за циркулацију: ангина пекторис, срчани удар – инфаркт,
3) шок изазван поремећајем срчане радње; 
4) поремећаји система за варење: бол у трбуху, пролив, мука, повраћање; 
5) шећерна болест: хипер и хипогликемија;
6) поремећаји функције нервног система: главобоља, несвестица, мождани удар, конвулзије, епи напад, хистерични напад.
13. прва помоћ код тровања:
1) отрови и поступци за елиминацију отрова из организма; 
2) неутрализација деловања отрова; 
3) специфичности прве помоћи код тровања: пољопривредним отровима, индустријским отровима, надражљивцима, загушљивцима, корозивима лековима метил и етил алкохолом, због злоупотреба наркотика.
14. методика и извођење обуке у првој помоћи:
1) обука као комуникација и интеракција;
2) домени учења и принципи учења одраслих;
3) индивидуални стилови учења;
4) индивидуални стилови подучавања;
5) вођење обуке: успостављање комуникације са полазницима, подстицање полазника да се активно укључе у извођење обуке из прве помоћи; 
6) примена принципа учења одраслих на извођење обуке из прве помоћи;
7) организација и извођење обуке;
8) прилагођавање сопственог стила потребама полазника;
9) улога реалистичког приказа – симулације повреда у обуци прве помоћи.