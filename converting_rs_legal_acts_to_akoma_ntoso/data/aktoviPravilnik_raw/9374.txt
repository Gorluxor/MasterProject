


	
	Zakon


	
			На основу члана 17. став 4. Закона о људским ћелијама и ткивима („Службени гласник РС”, број 57/18), 
			Министар здравља доноси
			ПРАВИЛНИК
			о ближим условима у погледу простора, опреме и кадра за рад регистра давалаца матичних ћелија хематопоезе
			"Службени гласник РС", број 63 од 4. септембра 
			2019.
			Члан 1.
			Овим правилником прописују се ближи услови о раду Републичког регистра давалаца матичних ћелија хематопоезе (у даљем тексту: Регистар) у погледу простора, опреме и кадра.
			Члан 2.
			Простор Регистра мора бити на  фиксној физичкој локацији.
			Простор мора бити одговарајући за смештај потребне опреме и обављање свих активности повезаних са претраживањем и селекцијом давалаца матичних ћелија хематопоезе.
			Величина простора мора бити усклађена са обимом активности које Регистар спроводи, а најмање мора имати три радна места.
			Простор мора бити организован на начин да поштује логичан след радних операција како би се могућност грешака свела на најмању могућу меру.
			Простор мора бити организован  на начин да осигурава поверљивост.
			Регистар мора имати одговарајући простор за чување документације и смештај електронске базе података.
			Члан 3.
			Регистар мора имати одговарајући информациони систем (ИТ) за управљање подацима о даваоцима (бележење података, чување, верификација, ревизија, одабир, праћење, поређење, коришћење, међусобно повезивање, комуникација, дељење, отказивање и уништавање), како би се обезбедила тачност и целовитост записа. Информациони систем укључује информатичку опрему (хардвере) и програм (софтвере) и процесе потребне за функционисање.
			Информациони систем мора обезбедити одговарајући  ниво безбедности приступа. 
			Програм за управљање подацима мора бити комерцијалан, од произвођача са релевантним међународним референцама који може обезбедити дугорочно одржавање и надоградњу. 
			 Информациони систем мора бити компатибилан са постојећим ИТ решењима међународног регистра и ИТ ХЛА лабораторија и лабораторија за тестирање крвљу преносивих болести  у Републици Србији.
			Алгоритми претраживања морају омогућити поуздана претраживања која се могу извршити у временском оквиру у складу са препорукама Асоцијацијe давалаца матичних ћелија хематопоезе – The WorldMarrow Donor Association(WMDA). 
			Препоруке Асоцијацијe давалаца матичних ћелија хематопоезе ”Тhe WorldMarrow Donor Association”, (у даљем тексту: WMDA) обухватају следеће:
			Где живите: списак земаља које имају успостављену мрежу давалаца
			Старост: зависи од локалних прописа
			Здравље: ако је дијагностикована хронична болест или крвни поремећај код потенцијалног даваоца, он не може постати давалац. Да би се то утврдило, потребно је да потенцијални давалац попуни упитник о свом здравственом стању.
			Телесна тежина: већина земаља има критеријуме за телесну тежину. Сматра се да је БМИ већи од 40 kg/m² неприхватљив.
			Програм мора бити провераван, са пратећом документацијом о врсти и учесталости провера.
			Све процедуре управљања подацима морају бити валидиране, са пратећом документацијом о извршеној валидацији.
			Регистар мора имати опрему за чување базе података Регистра у електронском облику (сервер) одговарајућег нивоа безбедности. Мора постојати резервна опрема за чување електронске базе података – прављење резервних копија (back up сервер).
			Регистар мора имати одговарајућу опрему за неометану комуникацију (компјутери, штампачи, телефони са међународном везом, факс, интернет). 
			Сва критична опрема мора бити дефинисана (картон опреме), документовано контролисана и редовно одржавана према стандардној оперативној процедури (СОП) за поступање са критичном опремом.
			Члан 4.
			Регистар мора имати у радном односу одговарајући број стручних радника оспособљених за обављање послова Регистра и то:
			1) руководиоца Регистра – лекар специјалиста трансфузиолог са ужом специјализацијом из хематологије или ужом специјализацијом из трансплантационе медицине са трансфузиологијом,  најмање пет година рада у области испитивања система ХЛА, најмање две године искуства у познавању рада центара за прикупљање и центара за пресађивање матичних ћелија хематопоезе и најмање пет година искуства у области рада Регистра,
			2) заменика руководиоца Регистра – да испуњава исте услове као руководилац Регистра,
			3) здравственог радника или здравственог сарадника са минимум једном годином искуства у раду на пословима Регистра,
			4) ИТ стручњака.
			Стручни радници морају бити иницијално обучени за послове које обављају и морају се континуирано едуковати и обучавати у смислу стицања вештина. Едукација стручних радника мора бити планирана, а спровођење едукације мора бити документовано. 
			Регистар мора имати могућност услужног ангажовања стручњака за област финансија, правника, саветника за даваоце матичних ћелија хематопоезе.
			Саветник из става 3. овог члана треба добро да познаје принципе пресађивања матичних ћелија, индикације за лечење и процесе тражења адекватних давалаца.
			Члан 5.
			Регистар мора примењивати и пословати по захтевима актуелног стандарда WMDA, а бити акредитован према актуелном стандарду WMDA, најкасније до приступања Републике Србије Европској Унији.
			Регистар мора развити и имплементирати примерени систем обезбеђења квалитета за послове које обавља. Сва документација система квалитета мора бити редовно одржавана. За све критичне активности морају постојати писане и одобрене процедуре за:
			1) одабир  давалаца,
			2) прибављање пристанка,
			3) информације које се дају даваоцу,
			4) заштиту идентитета даваоца,
			5) процену подобности даваоца,
			6) минимум критеријума за одабир даваоца,
			7) праћење даваоца и примаоца након обављеног медицинског захвата,
			8) накнаду даваоцима у случају оштећења здравља или смрти,
			9) редовну комуникацију са тимовима за пресађивање људских ћелија и ткива, у овом случају за пресађивање матичних ћелија хематопоезе.
			За све друге субјекте којима Регистар повери извршавање послова описаних у WMDA стандарду, Регистар је одговоран да ти субјекти задовољавају WMDA стандард.
			Регистар обавља редовну проверу, односно надзор система квалитета и безбедности, као и проверу примене WMDA стандарда у тим субјектима, такозвана провера или надзор од треће стране.
			Регистар мора имати уговоре са свим субјектима који за њега обављају критичне послове и то са:
			1) центрима за пресађивање,
			2) центрима за добијање матичних ћелија хематопоезе,
			3) банкама крви из пупчаника.
			Уговори морају садржавати законске, финансијске и етичке аспекте у погледу добијања ћелија, тестирања и транспорта.
			Члан 6.
			Овај правилник ступа на снагу осмог дана од дана објаве у „Службеном гласнику Републике Србије”.
			Број 110-00-00369/2019-21
			У Београду, 21. августа 2019. године
			Министар,
			др Златибор Лончар, с.р.
	

