


	
	Zakon


				На основу члана 97. став 5. Закона о лековима и медицинским средствима („Службени гласник РС”, број 30/10), 
				Министар здравља доноси
				
				
				ПРАВИЛНИК
				о начину и поступку уписа, садржају пријаве и трошковима уписа у регистар произвођача активних супстанци
				"Службени гласник РС", број 4 од 28. јануара 2011.
				
				
				Садржина правилника
				
				Члан 1.
				Овим правилником прописује се начин и поступак уписа, садржај пријаве, као и трошкови уписа у регистар произвођача активних супстанци које улазе у састав лека (у даљем тексту: Регистар).
				
				Коме се подноси пријава
				
				Члан 2.
				Пријава за упис у Регистар подноси се министарству надлежном за послове здравља (у даљем тексту: Министарство). 
				Подносилац пријаве за упис у Регистар је произвођач активних супстанци који обавља делатност производње активних супстанци које улазе у састав лека и који је уписан у регистар, у складу са законом. 
				
				Садржина пријаве
				
				Члан 3.
				Пријава за упис у Регистар садржи:
				1) назив и седиште подносиоца пријаве;
				2) податке о томе да ли производња активних супстанци које улазе у састав лека подразумева целокупан процес производње или поједине делове тог процеса или прераде активних супстанци, поступак размеравања, паковања и обележавања супстанци пре употребе у производњи лекова, укључујући препакивање или поновно обележавање активних супстанци; 
				3) датум и потпис лица овлашћеног за заступање. 
				Пријава из става 1. овог члана подноси се на обрасцу који је одштампан уз овај правилник и чини његов саставни део.
				
				Шта се доставља уз пријаву
				
				Члан 4.
				Уз пријаву за упис у Регистар доставља се:
				1) извод из регистра у који је уписан подносилац пријаве;
				2) доказ да су плаћени трошкови у складу са овим правилником.
				
				Обављање друге делатности
				
				Члан 5.
				Подносилац пријаве који поред делатности производње активних супстанци које улазе у састав лека, поседује и дозволу надлежног органа за обављање друге делатности као претежне делатности, уз документацију из члана 4. став 1. тачка 1) овог правилника подноси и копију те дозволе.
				
				Трошкови уписа 
				
				Члан 6.
				За упис у Регистар плаћају се трошкови у износу од 10.000,00 динара.
				
				Ступање на снагу
				
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				
				
				Број 110-00-00250/2010-03
				У Београду, 2. новембра 2010. године
				Министар,
				проф. др Томица Милосављевић, с.р.
				
				
				
	
