


	
	Zakon

	


	На основу члана 45. став 8. Закона о здрављу биља („Службени гласник РС”, број 41/09), 
	
	Министар пољопривреде, шумарства и водопривреде доноси
	ПРАВИЛНИК
	o условима, поступку, начину одређивања висине накнаде штете и потребној документацији за накнаду штете за штетне организме са Листе IA део I, Листе IA део II, Листе IБ и Листе IIБ
	"Службени гласник РС", број 44 од 21. маја 2013.
	Члан 1.
	Овим правилником ближе се прописују услови, поступак, начин одређивања висине накнаде штете и потребна документација за накнаду штете за штетне организме са Листе IA део I, Листе IA део II, Листе IБ и Листе IIБ.
	Члан 2.
	Држалац биља, биљних производа и прописаних објеката има право на накнаду штете ако:
	1) производи биље, односно биљне производе;
	2) је за штетни организам са Листе IA део I и Листе IA део II за који je донет пропис о мерама откривања, сузбијања и спречавања ширења одмах пријавиo сумњу на појаву или појаву тог штетног организама и ако је министарство надлежно за послове здравља биља (у даљем тексту: Министарство) oбјавило да се ради о првој појави штетног организма са тих листа; 
	
	3) је одмах пријавиo сумњу на појаву или појаву штетног организама са Листе IБ и Листе IIБ у заштићеном подручју и ако је Министарство oбјавило да се ради о појави штетног организма са тих листа; 
	
	4) je уништио биље, односно биљне производе у складу са решењем о уништењу биља, односно биљних производа;
	5) je спровео све друге наложене фитосанитарне мере до извршеног уништења биља, односно биљних производа, у складу са решењем фитосанитарног инспектора. 
	
	Члан 3.
	Држалац биља, биљних производа и прописаних објеката из члана 2. овог правилника подноси захтев за накнаду штете Министарству у року од 30 дана од дана уручења решења о уништењу биља, односно биљних производа, у складу са законом којим се уређује здравље биља.
	Уз захтев за накнаду штете подноси се: 
	1) решење фитосанитарног инспектора о уништењу биља, односно биљних производа и другим наложеним фитосанитарним мерама; 
	
	2) записник фитосанитарног инспектора о извршењу других наложених фитосанитарних мера од стране држаоца биља, биљних производа и прописаних објеката до извршеног уништења биља, односно биљних производа;
	3) друга потребна документација.
	После извршеног уништавања биља, односно биљних производа држалац биља, биљних производа и прописаних објеката доставља Министарству поред документације из става 2. овог члана и записник фитосанитарног инспектора о извршеној мери уништавања биља, односно биљних производа који обавезно садржи укупну количину уништеног биља, односно укупну количину биљних производа, начин и поступак на који је извршено њихово уништавање. 
	
	Члан 4.
	Министарство по достављању записника о извршеној мери уништавања биља, односно биљних производа, из члана 3. став 3) овог правилника одређује висину штете коју је претрпео држалац уништеног биља, биљних производа и прописаних објеката и даје предлог за накнаду штете министру надлежном за послове здравља биља (у даљем тексту: министар). 
	
	Министар доноси решење којим утврђује висину накнаде штете држаоцу биља, биљних производа и прописаних објеката. 
	
	Утврђена висина накнаде штете из става 2. овог члана може бити мања од висине штете која је предложена, a зависи од расположивих буџетских средстава у години доношења решења о накнади штете.
	Решење о накнади штете из става 2. овог члана коначно је у управном поступку.
	Члан 5.
	Висина штете за уништено једногодишње, двогодишње и вишегодишње биље, односно за уништене биљне производе одређује се на основу просечне тржишне вредности тог биља, односно биљних производа у години у којој је донето решење из члана 3. став 2. тачка 1) овог правилника.
	Изузетно од става 1. овог члана висина штете за уништене кртоле кромпира одређује се на основу просечне тржишне вредности меркантилног кромпира у периоду од садње до доношења решења о уништењу кртола кромпира.
	Члан 6.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	Број 110-00-48/2013-09
	У Београду, 15. маја 2013. године
	Министар,
	Горан Кнежевић, с.р.

