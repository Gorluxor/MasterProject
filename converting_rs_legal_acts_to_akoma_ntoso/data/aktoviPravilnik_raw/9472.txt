


	
	Zakon

	


	
			На основу члана 74. став 4. и члана 90. став 13. Закона о медицинским средствима („Службени гласник РСˮ, број 105/17), 
			Министар здравља доноси
			ПРАВИЛНИК 
			о регистрима које води Привредна комора Србије
			"Службени гласник РС", број 65 од 24. августа 
			2018.
			Члан 1.
			Овим правилником прописују се подаци који се уносе у Регистар издатих дозвола за промет медицинских средстава на велико (у даљем тексту: Регистар велепродаја), Регистар велепродаја које врше увоз медицинских средстава из држава које нису чланице ЕУ (у даљем тексту: Регистар увозника) и Регистар специјализованих продавница медицинских средстава (у даљем тексту: Регистар специјализованих продавница), као и начин уноса података.
			Члан 2.
			Регистар велепродаја, Регистар увозника и Регистар специјализованих продавница, у електронском облику успоставља и одржава Привредна комора Србије и објављује на својој интернет страници у складу са законом којим се уређују медицинска средства (у даљем тексу: Закон).
			Члан 3.
			Податке који се уписују у Регистар велепродаја, Регистар увозника, односно Регистар специјализованих продавница медицинских средстава Привредној комори Србије доставља министарство надлежно за послове здравља (у даљем тексту: Министарство).
			Податке из става 1. овог члана Министарство доставља Привредној комори Србије даном достављања странци решења о издавању, обнови, измени, односно допуни или укидању дозволе за промет на велико, као и решења о издавању, обнови, измени, односно допуни или укидању дозволе за промет на мало у специјализованој продавници. 
			Решење из става 2. овог члана Министарство доставља као скенирани облик оригиналног решења са службене електронске поште државног службеника запосленог у сектору надлежном за инспекцију у области лекова на електронску пошту Привредне коморе Србије registrims@pks.rs.
			Поред решења из става 2. овог члана Министарство доставља и име и контакт (мобилни телефон, електронска пошта) лица одговорног за промет медицинских средстава на велико, односно лица одговорног за промет медицинских средстава на мало.
			Привредна комора Србије врши упис података у Регистар велепродаја, Регистар увозника и Регистар специјализованих продавница медицинских средстава најкасније пет радних дана од дана добијања података прописаних овим правилником од Министарства.
			Члан 4.
			У Регистар велепродаја, односно Регистар увозника уносе се следећи подаци:
			1) пословно име и седиште правног или физичког лица и место обављања промета на велико медицинских средстава;
			2) матични број;
			3) врста, класа и категорија медицинских средстава који су предмет дозволе за промет на велико;
			4) територија на којој ће се вршити снабдевање;
			5) да ли се дозвола издаје за све послове промета на велико или за поједине од тих послова;
			6) пословно име и седиште лица коме су поверени поједини послови промета на велико, ако је примењиво;
			7) име и контакт (мобилни телефон, електронска пошта) лица одговорног за промет медицинских средстава на велико;
			8) број и датум решења којим је издата дозвола за промет на велико; 
			9) број и датум решења о обнови, измени, односно допуни и укидању решења којим се издаје дозвола за промет на велико;
			10) сертификат о усаглашености обављања промета на велико медицинских средстава са смерницама добре праксе у дистрибуцији;
			11) број и датум решења инспектора Министарства којим се налажу мере прописане Законом, као и опис и рок за извршавање изречене мере, кад су мере изречене;
			12) број и датум решења којим је изречена казна за привредни преступ, односно прекршај, односно којим је изречена мера забране обављања одређене привредне делатности у складу са Законом, кад су изречени.
			На интернет страници Привредне коморе Србије јавно су доступни подаци из става 1. тач. 1), 3), 4), 5), 6), 8), 9), 10) и 12) овог члана. 
			Члан 5.
			У Регистар специјализованих продавница медицинских средстава уносе се следећи подаци:
			1) пословно име и седиште правног или физичког лица које обавља промет медицинских средстава на мало;
			2) матични број;
			3) класа и категорија медицинских средстава који су предмет дозволе за промет медицинских средстава на мало;
			4) адреса специјализоване продавнице;
			5) име и контакт (мобилни телефон, електронска пошта) лица одговорног за промет медицинских средстава на мало;
			6) број и датум решења којим се издаје дозвола за промет медицинских средстава на мало; 
			7) број и датум решења о обнови, измени, односно допуни и укидању решења којим се издаје дозвола за промет медицинских средстава на мало;
			8) број и датум решења инспектора Министарства којим се налажу мере прописане Законом, као и опис и рок за извршавање изречене мере, кад су мере изречене;
			9) број и датум решења којим је изречена казна за привредни преступ, односно прекршај, односно којим је изречена мера забране обављања одређене привредне делатности у складу са Законом, кад су изречени.
			На интернет страници Привредне коморе Србије јавно су доступни подаци из става 1. тач. 1), 3), 4), 6), 7), и 9) овог члана.
			Члан 6.
			Документа на основу којих Привредна комора Србије врши упис у Регистар велепродаја, Регистар увозника или Регистар специјализованих продавница нису јавно доступна. 
			У Регистар велепродаја, Регистар увозника и Регистар специјализованих продавница Привредна комора Србије уноси податке из докумената достављених од Министарства, чији се примерак чува у електронској архиви Привредне коморе Србије.
			Члан 7.
			Привредна комора Србије на захтев велепродаје, односно других правних или физичких лица која имају неспоран правни интерес, издаје потврду о подацима који се воде у Регистру велепродаја, односно Регистру увозника у складу са Законом.
			Привредна комора Србије на захтев специјализоване продавнице, односно других правних или физичких лица која имају неспоран правни интерес, издаје потврду о подацима који се воде у Регистру специјализованих продавница у складу са Законом.
			Члан 8.
			Овај правилник ступа на снагу осмог дана од дана објављивања у ,,Службеном гласнику Републике Србије”, а примењује се даном почетка примене Закона о медицинским средствима (,,Службени гласник РСˮ, број 105/17), осим члана 4. став 1. тачка 10) који се примењује шест месеци од дана почетка примене тог закона.
			Број 110-00-238/2018-06
			У Београду, 20. августа 2018. године
			Министар,
			aсс. др Златибор Лончар, с.р.
	

