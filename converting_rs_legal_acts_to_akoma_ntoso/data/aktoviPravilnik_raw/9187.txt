



На основу члана 60. став 3. Закона
о културним добрима („Службени гласник РС“, број 71/94), 

Министар културе доноси





ПРАВИЛНИК

О СТАВЉАЊУ ОЗНАКА НА
НЕПОКРЕТНА КУЛТУРНА ДОБРА

"Службени 
гласник РС", број 51 од 12. децембра 1996.

Члан 1.

Овим правилником прописује се изглед, садржина и начин
стављања ознака на непокретна културна добра да су под посебном заштитом, по
њиховим врстама.

Члан 2.

На непокретна културна добра ставља се ознака у облику
правоугаоне плоче, величине 500 х 180 милиметара.

Плоча је изливена од бронзе.

На плочи је утиснут грб Републике Србије.

Текст на плочи исписан је ћириличким писмом.

Висина слова је 28 милиметара.

Члан 3.

Споменик културе означава се речима: „овај споменик
културе је под посебном заштитом”.

Члан 4.

Просторна културно-историјска целина означава се
речима: „Ова просторна културно-историјска целина је под посебном заштитом”.

Члан 5.

Археолошко налазиште означава се речима: „Ово
археолошко налазиште је под посебном заштитом”.

Члан 6.

Знаменито место означава се речима: „Ово знаменито
место је под посебном заштитом”.

Члан 7.

За споменике културе, просторне културно-историјске
целине, археолошка налазишта и знаменита места са заштићеном околином, поред
ознаке, може се ставити и метална правоугаона плоча, на којој су графички
означени облик и границе културног добра, са димензијама и укупном површином.

Члан 8.

Ознаке из овог правилника стављају се на видном месту.

Члан 9.

Даном ступања на снагу овог правилника престаје да важи
Правилник о стављању ознака на непокретна културна добра („Службени гласник
СРС”, број 22/80).

Члан 10.

Овај правилник ступа на снагу осмог дана од дана
објављивања у „Службеном гласнику Републике Србије”.



Број
110-4736/96-03

У
Београду, 6. децембра 1996. године

Министар,

др
Нада Поповић-Перишић, с.р.





