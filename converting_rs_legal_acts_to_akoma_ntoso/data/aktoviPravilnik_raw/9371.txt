


	
	Zakon


	
			На основу члана 33. став 6. Закона о људским ћелијама и ткивима („Службени гласник РСˮ, број 57/18), 
			Министар здравља доноси
			ПРАВИЛНИК 
			о ближим условима и начину обезбеђивања и спровођења следљивости људских ћелија и ткива
			"Службени гласник РС", број 63 од 4. септембра 
			2019.
			Члан 1.
			Овим правилником прописују се ближи услови  и начин обезбеђивања и спровођења  праћења људских ћелија и ткива од даваоца до примаоца и од примаоца до даваоца (у даљем тексту: следљивост). 
			Члан 2.
			Банка људских ћелија и ткива и здравствена установа, односно друга установа са дозволом, као и центар за примену људских ћелија и ткива тј. здравствена установа која обавља поступке добијања, узимања, тестирања, обраде, складиштења, чувања, дистрибуције, пресађивања, увоза и извоза људских ћелија и ткива (у даљем тексту: овлашћена здравствена установа) успоставља одговарајући систем идентификације сваког даваоца, идентификације сваког узорка добијених људских ћелија и ткива, идентификације сваког производа добијеног од људских ћелија и ткива намењених за примену код људи и идентификације материјала који долазе у директан или индиректан контакт са људским ћелијама и ткивима, као и следљивост и вођење евиденција у складу са законом.
			Овлашћена здравствена установа успоставља стандардне оперативне процедуре (у даљем тексту: СОП) којима се, на основу система идентификације, у сваком моменту, може проверити и утврдити да ли су људске ћелије и ткива дистрибуирани, пресађени одређеном примаоцу, ускладиштени у одговарајућој овлашћеној здравственој установи, искоришћени за израду производа за примену код људи или уништени. 
			Члан 3.
			Следљивост се обезбеђује вођењем евиденција и успостављањем система њихове идентификације, као и идентификације даваоца и овлашћене здравствене установе.
			Члан 4.
			Јединствени европски код обезбеђује следљивост из члана 3. овог правилника, и примењиваће се од дана приступања Републике Србије Европској Унији у складу са законом којим се уређују људске ћелије и ткива.
			Изузетно од става 1. овог члана, уз одобрење Управе за биомедицину, следљивост се не обезбеђује применом јединственог европског кода за:
			1) људске ћелије и ткива директно дистрибуиране за тренутну употребу,
			2) људске ћелије и ткива увезене у случају хитности, односно ванредних околности,
			3) људске ћелије и ткива које се дистрибуирају из банке људских ћелија и ткива за употребу у истој установи,
			4) људске ћелије и ткива које банка људских ћелија и ткива увезе и дистрибуира за употребу у истој установи.
			Члан 5.
			Систем идентификације сваког даваоца и добијених људских ћелија и ткива, као и производа добијених од људских ћелија и ткива намењених за примену код људи, обезбеђује се додељивањем јединственог идентификационог броја, који омогућава потпуно праћење људских ћелија и ткива од даваоца до примаоца и обрнуто, као и повезивање овлашћене здравствене установе у којој је обављен поступак узимања људских ћелија и ткива са овлашћеном здравственом установом у којој је извршено пресађивање или складиштење и чување људских ћелија и ткива или уништење. 
			Људске ћелије и ткива намењени за производњу лекова за напредну терапију морају имати систем следљивости као и људске ћелије и ткива намењени за пресађивање најмање до прослеђивања произвођачу.
			Члан 6.
			Обележавање људских ћелија и ткива врши се, у време њиховог узимања у овлашћеној здравственој установи, стављањем налепнице на амбалажи у коју су упаковани.
			Налепница треба да буде јасна, читљива, исписана постојаним средством (неизбрисиво) и да садржи:
			1) личне податке даваоца (име, презиме, име родитеља, датум рођења, место и адресу становања и број телефона) или шифру на основу које се давалац идентификује, 
			2) врсту ткива и ћелија,
			3) идентификациони знак и број лот-а или batch-а, уколико је примењиво, као и податке о узорцима за тестирање.  
			У зависности од површине амбалаже, налепница треба да садржи, и:
			1) назив овлашћене здравствене установе у којој је обављен поступак узимања људских ћелија и ткива; 
			2) име и презиме лица одговорног за спровођење поступка узимања ћелија и ткива у овлашћеној здравственој установи;
			3) идентификациони број давања ћелија и ткива – јединствену нумеричку или алфа – нумеричку идентификациону ознаку давања (назив идентификационог документа и органа који га је издао, датум и место издавања и личне податке лица које је извршило идентификацију – име, презиме и име родитеља);
			4) датум и време истека рока употребе људских ћелија и ткива;
			5) упозорење о могућим опасностима по здравље (потврђено позитивно на релевантни маркер инфективне болести означава се натписом „РИЗИК ПРЕНОСА ИНФЕКТИВНЕ БОЛЕСТИ”);
			6) назив, састав и количину антикоагуланса или другог адитивног раствора или додатка, уколико је коришћен;
			7) назнаку „САМО ЗА АУТОЛОГНО КОРИШЋЕЊЕ”, са личним подацима даваоца (име, презиме, име родитеља, датум рођења, место и адреса становања и број телефона), уколико су ћелије и ткива дати за аутологно коришћење;
			8) лични подаци примаоца (име, презиме, име родитеља, датум рођења, место и адреса становања и број телефона), уколико су ћелије и ткива дати за пресађивање одређеном лицу;
			9) датум и време узимања ћелија и ткива, као и време почетка и време реализације поступка узимања, уколико је то од значаја за очување квалитета и безбедност људских ћелија и ткива;
			10) податке о озбиљним нежељеним догађајима или озбиљним нежељеним реакцијама, уколико су наступиле током поступка узимања ћелија и ткива, као и мерама које су предузете у вези са њима;
			11) услове радне средине у овлашћеној здравственој установи у којој су узете људске ћелије и ткива;
			12) податке о даваоцу, ако се људске ћелије и ткива добијају од умрлог даваоца; 
			13) назнаку „НЕ ОТВАРАТИ ДО КОРИШЋЕЊА, ОДНОСНО ОБРАДЕ”.
			Уколико садржину података из става 3. овог члана, због величине налепнице, није могуће навести на налепници, подаци се уписују на посебном додатку или документу који се прилаже уз налепницу и прати ћелије и ткива. 
			Члан 7.
			Приликом пријема у овлашћеној здравственој установи, људске ћелије и ткива се обележавају налепницом која садржи податке, о:
			1) овлашћеној здравственој установи у којој се врши пријем људских ћелија и ткива;
			2) овлашћеној здравственој установи у којој је обављен поступак узимања људских ћелија и ткива;
			3) писменој сагласности даваоца, укључујући сврху давања, уз упутства о уништавању, уколико не буду употребљена у сврху за коју је дата сагласност даваоца;
			4) прегледу за проверу подобности даваоца, у складу са критеријумима одабира, коју је извршио овлашћени доктор медицине, уколико се ради о давању ћелија и ткива који су намењени за алогено коришћење;
			5) резултатима лекарских прегледа, одговарајућих медицинских прегледа и лабораторијских тестирања, у складу са прописима којим се уређује процена подобности и одабир даваоца;
			6) могућностима за појаву алергије на лекове које треба да користи прималац (антибиотици и сл.), у случају аутологог коришћења људских ћелија и ткива;
			7) времену пријема људских ћелија и ткива.
			Члан 8.
			Паковање људских ћелија и ткива врши се одмах након узимања, у амбалажу, на начин и под условима којим се:
			1) ризик њихове контаминације своди на најмању могућу меру;
			2) обезбеђује задржавање њиховог квалитета, биолошке функције, функционалне активности и својстава за клиничку примену;
			3) спречава пренос заразне болести на лица која обављају паковање и превоз људских ћелија и ткива.
			Амбалажа у коју се пакују људске ћелије и ткива одмах након узимања, ставља се у кутију која је намењена за превоз људских ћелија и ткива и која, за време транспорта, обезбеђује очување квалитета и безбедности људских ћелија и ткива.
			Члан 9.
			Идентификација људских ћелија и ткива врши се доделом јединственог идентификационог броја (кода), који садржи податке, за:
			1) идентификацију давања:
			(1) ознаку овлашћене здравствене установе у којој је обављен поступак узимања људских ћелија и ткива:
			– ИСО ознака државе – два абецедна знака,
			– шифру овлашћене здравствене установе – шест словно-бројчаних знакова,
			(2) јединствени број давања – 13 словно-бројчаних знакова;
			2) идентификацију производа добијеног од људских ћелија и ткива за примену код људи:
			(1) ознаку производа:
			– јединствену ознака производа – један – абецедни знак,
			– број производа – седам словно-бројчаних знакова,
			(2) ознаку дела производа – три словно-бројчана знака,
			(3) рок трајања (ДД/ММ/ГГГГ) – осам бројчаних знакова. 
			Члан 10.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00364/2019-21
			У Београду, 21. августа 2019. године
			Министар,
			др Златибор Лончар, с.р.
	

