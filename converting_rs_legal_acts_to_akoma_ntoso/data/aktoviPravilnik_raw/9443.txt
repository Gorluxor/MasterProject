



На
основу члана 103. Закона о основним правима бораца, војних инвалида и породица
палих бораца (“Службени лист СРЈ”, бр. 24/98 и 29/98), савезни министар за рад,
здравство и оцијалну политику прописује





ПРАВИЛНИК

О
БАЊСКОМ И КЛИМАТСКОМ ЛЕЧЕЊУ ВОЈНИХ ИНВАЛИДА

„Службени
лист СРЈ”, број 37 од 27. јула 1998.





Члан
1.

Овим правилником
прописују се медицинске индикације и контраиндикације за бањско и климатско
лечење војних инвалида, трајање лечења, услови, поступак и начин остваривања
бањског и климатског лечења на које војни инвалиди имају права у смислу члана
52. Закона о основним правима бораца, војних инвалида и породица палих бораца
(у даљем тексту: Закон).



Члан
2.

На бањско и
климатско лечење може се упутити војни инвалид који је у току последње године интензивно
лечен савременим медицинским мерама и средствима од болести наведене као
индикација у Листи медицинских индикација и контраиндикација за бањско и
климатско лечење (у даљем тексту: Листа), која је одштампана уз овај правилник
и чини његов саставни део (Прилог I).

Кад је војни инвалид
лечен од више болести, лекарска комсија ће одлучити због које болести инвалида
треба упутити на бањско и климатско лечење.



Члан
3.

Бањско и климатско
лечење траје 21 дан.

Изузетно од одредбе
става 1. овог члана, лекарска комисија може, зависно од тежине болести за коју
одобрава лечење, одобрити бањско и климатско лечење у трајању од 15 дана.

Изузетно од одредбе
става 1. овог члана лекарска комисија може, у првој години после завршеног
болничког лечења војног инвалида после претрпљеног можданог удара са одузетошћу
екстремитета, срчаног инфаркта, тешког прелома кичме, лома костију и великих
зглобова, одобрити бањско и климатско лечење у трајању од 30 дана.



Члан
4.

На бањско и
климатско лечење од одређене болести војни инвалид се, по правилу, може упутити
само онолико пута колико је у Листи прописан број лечења од те болести.

Изузетно од одредбе
става 1. овог члана, у случају тежег погоршања болести и после спроведеног
интензивног лечења савременим медицинским мерама и средствима, војни инвалид се
може упутити на лечење само ако лекарска комисија сматра да је такво лечење
неопходно и да су пре тог лечења исцрпене све друге оправдане медицинске мере и
средства.



Члан
5.

Војни инвалид може
користити бањско и климатско лечење само једанпут у току календарске године.



Члан
6.

Предлог за упућивање
војног инвалида на бањско и климатско лечење даје ординирајући лекар опште
медицине (у даљем тексту: лекар) код кога се војни инвалид лечи и код кога се
налази медицинска документација о здравственом стању и лечењу војног инвалида у
смислу прописа фонда здравствене заштите на чијем подручју војни инвалид има
пребивалиште.

Предлог за лечење
даје се на обрасцу Болеснички лист за бањско и климатско лечење војног инвалида
(у даљем тексту: болеснички лист).

Образац болесничког
листа је одштампан уз овај правилник и чини његов саставни део (Прилог II).



Члан
7.

Податке о ранијем
коришћењу права на бањско и климатско лечење у болеснички лист уписује надлежни
орган.



Члан
8.

Бањско и климатско
лечење војног инвалида одобрава лекарска комисија из члана 84. став 1. Закона
на основу прегледа војног инвалида или медицинске документације.

Бањско и климатско
лечење војног инвалида коме је признато право на додатак за негу и помоћ као и
непокретног или тешко покретног војног инвалида лекарска комисија из члана 84.
став 1. Закона одобрава на основу потпуне медицинске документације.



Члан
9.

Кад лекарска
комисија утврди да су испуњени услови за бањско и климатско лечење, одредиће
специјализовану здравствену организацију у којој се у лечењу примењује и
природни фактор, другу здравствену организацију у којој се лечење обавља
претежно природним фактором, односно организацију основану за лечење, одмор и
рекреацију бораца и војних инвалида у којој се у лечењу примењује природни
фактор (у даљем тексту: лечилиште).

Лекарска комсија
одређује најмање два лечилишта у којима се може обавити бањско и климатско
лечење, зависно од медицинске индикације.



Члан
10.

Лекарска комисија
саопштава своје мишљење о предлогу лекара за бањско и климатско лечење војног
инвалида одмах по извршеном прегледу војног инвалида или по извршеном увиду у
медицинску и другу документацију о здравственом стању и лечењу војног инвалида.



Члан
11.

Против мишљења
лекарске комисије војни инвалид може изјавити приговор комисији лекара –
вештака. Приговор се изјављује одмах по саопштењу мишљења, а најдоциније у року
од осам дана од дана саопштења.



Члан
12.

О приговору војног
инвалида комисија лекара – вештака дужна је дати своје мишљење у року од 15 дана
од дана пријема приговора.



Члан
13.

Мишљење лекарске
комисије поводом захтева војног инвалида за бањско и климатско лечење доставља
се надлежном органу.

Надлежни орган
доставља комисији лекара – вештака мишљење лекарске комисије против кога је
изјављен приговор.



Члан
14.

Лекарска комисија се
састаје и ради по потреби.

О свом раду лекарска
комисија води дневник, у који се обавезно уносе подаци о времену рада, име и
презиме прегледаног инвалида, група инвалидитета и одлука комисије.



Члан
15.

Пратиоцу војног
инвалида коме је признато право на додатак за негу и помоћ за време бањског и
климатског лечења обезбеђују се смештај и исхрана у лечилишту док се војни
инвалид налази на лечењу.

Смештај и исхрана из
става 1. овог члана обезбеђују се и пратиоцу војног инвалида коме није признато
право на додатак за негу и помоћ ако је укупна неспособност војног инвалида у
време одобравања лечења једнака неспособности по основу које војни инвалиди
имају по Закону право на додатак за негу и помоћ, као и пратиоцу војног инвалида
који је на основу прописа о пензијском и инвалидском осигурању остварио право
на новчану накнаду за негу и помоћ у пуном обиму.

Ако се у лечилишту
обезбеђују стална нега и помоћ, не обезбеђују се смештај и исхрана за пратиоца
војног инвалида из ст. 1. и 2. овог члана, осим за пратиоца војног инвалида I
групе коме је признато право на додатак за негу и помоћ првог степена, коме се
обезбеђују смештај и исхрана у лечилишту.

Лекарска комисија
може војном инвалиду одредити пратиоца само за време одласка на бањско и
климатско лечење и повратка са лечења и кад није у питању инвалид из ст. 1. и
2. овог члана.



Члан
16.

Мишљење лекарске
комисије, односно комисије лекара – вештака којим је војном инвалиду одобрено
бањско и климатско лечење надлежни орган доставља у року од осам дана првом
назначеном лечилишту у болесничком листу.



Члан
17.

Ако је војни инвалид
из оправданих разлога (смртни случај у породици, болест и сл.) спречен да
одређеног дана почне лечење, дужан је да о томе одмах обавести лечилиште које
га је позвало на лечење.

Лечилиште нема
обавезу да прими на лечење војног инвалида који је без писменог позива дошао на
лечење.



Члан
18.

Војни инвалид може
прекинути започето бањско и климатско лечење у случају смрти члана уже породице
и кад је спречен да настави лечење због одласка на стационарно лечење или услед
више силе.

Војни инвалид ће
наставити започето лечење у време о коме се договори са лечилиштем.



Члан
19.

Надлежни орган води
евиденцију о одобреним, односно одбијеним захтевима војних инвалида за упућивање
на бањско и климатско лечење – на основу података из болесничког листа.

Евиденција из става
1. овог члана води се на обрасцу картон бањског, односно климатског лечења
војног инвалида, који је одштампан уз овај правилник и чини његов саставни део (Прилог
III).

На основу података
из евиденције из става 1. овог члана, надлежни орган доставља савезном органу
надлежном за питања бораца и војних инвалида извештај о остваривању права на
бањско и климатско лечење војних инвалида у претходној години најдоцније до 1.
марта текуће године.



Члан
20.

Даном ступања на
снагу овог правилника престаје да важи Правилник о бањском и климатском лечењу
војних инвалида („Службени лист СФРЈ”, бр. 30/86 и 9/90).



Члан
21. 

Овај правилник ступа
на снагу наредног дана од дана објављивања у „Службеном листу СРЈ”.





Бр.
4/2-03-049/98-006

24. јула 1998.
године

Београд

Савезни министар

за рад, здравство

и социјалну политику

др Миодраг Ковач, 
с.
р.





Прилог
I



ЛИСТА

МЕДИЦИНСКИХ
ИНДИКАЦИЈА И КОНТРАИНДИКАЦИЈА ЗА БАЊСКО И КЛИМАТСКО ЛЕЧЕЊЕ



А.
БАЊСКО ЛЕЧЕЊЕ



I.
Индикације



Бањско лечење у
одговарајућој организацији, односно установи индицирано је за следеће болести:

1) болести желуца:

а) гризлица желуца
после рентгенски потврђене санације постигнуте медикаментозним лечењем – два
пута у току последњих пет година;

б) дуоденална
гризлица у фази клиничке ремисије – два пута у току последњих пет година;

в) стања после
операције желуца и ресекције црева – два пута после операције;

2) болести црева:

а) тешки и упорни
облици колитиса, ако је потхрањен – два пута у току последњих пет година;

3) болести јетре:

а) реконвалесцентна
стања после медикаментозно леченог акутног хепатитиса – два пута после лечења;

б) постхепатитично
стање или хронични хепатитис са израженим поремећајем функције јетре – два пута
у току последњих пет година;

в) компензована
цироза јетре – два пута у току последњих пет година;

4) болести жучне
кесе и жучних путева:

а) стање после
одстрањења жучне кесе – два пута после операције;

б) панкреатитис у
реконвалесценцији и хронични панкреатитис – три пута у току последњих пет
година;

в) после ресекције
панкреаса – два пута после операције;

5) болести бубрега и
мокраћних путева:

а) стање после
операције бубрега и мокраћних путева – два пута после операције;

б) урилитијаза са
могућношћу спонтане елиминације – два пута у току последњих пет година;

6) болести женских
полних органа и дојке:

а) хронични запаљиви
процеси и стања после већих оперативних захвата (uterus, adneksa, mamma) после
болничког лечења – три пута у току последњих пет година;

7) болести
локомоторног апарата:

а) реуматоидни
артритис са позитивним серолошким налазом – реума-фактором – сваке друге
године;

б) псоријатични
артритис у свим фазама – три пута у последњих пет година;

в) спондилитис
анкилопоетика (M. Bechterow) – сваке друге године до наступања коначних
анкилоза;

г) болна стања
проузрокована дегенеративним реуматским променама на кичменом стубу, зглобовима
и локомоторном апарату (артроза, полиартроза, спондилоза, спондилоартроза) –
два пута у току последњих пет година;

д) деформитети
кичменог стуба (кифозис, сколиозис, коксаваре, крура-вара итд.), праћени тешким
статодинамским поремећајима – два пута у току последњих пет година;

ђ) естраартикуларни
реуматизам (тендовагинитис, миозитис, периартритис итд.), праћен упорним
боловима, контрактурама и другим функционалним испадима – једанпут у току
последњи пет година;

е) остеогене,
артрогене, миогене и десмогене контрактуре, као и декомпензоване дископатије
пре операције, односно после операције – једанпут пре, односно после операције;

ж) ампутациони
патрљци у случајевима теже хипотрофије мишића развоја контрактура и декубиталних
улцера, код припрема за промену протеза – сваке друге године;

з) стање после
завршеног болничког лечења због тешких прелома кичме, других костију или
великих зглобова – у специјализованим организацијама односно установама – два
пута после болничког лечења;

8) болести
метаболизма и ендокрине болести:

а) шећерна болест
добро терапеутски уравнотежена – три пута у току последњи пет година;

9) болести
периферног и централног нервног система;

а) неуритис,
полинеуритис, полинеуропатија и неуралгија (токсични, запаљиви, метаболични или
трауматски) после клиничке обраде и медикаментозне терапије – два пута у
последњих пет година;

б) фантомски бол,
кличнички потврђен – два пута у последњих пет година;

в) стање после
оперативног захвата на периферном и централном нервном систему – три пута после
операције;

г) парезе, плегије
(mono, hemi, para) по завршеном болничком лечењу – три пута у току последњих
пет година;

д) прогресивна
мишићна дистрофија и остале миопатије после болничног лечења или медикаментозне
терапије;

ђ) мултипна
склероза, сирингомиелија, Паркинсонова болест, после завршене клиничке обраде и
лечења и посебне препоруке за балнеокинези-терапију у специјализованој
здравственој организацији односно установи са природним фактором лечења – три
пута у последњих пет година;

10) коронарна болест
– стање после оперативних захвата на срцу, коронарним и великим артеријама:

а) стања после
инфаркта миокарда у сврху рехабилитације – само у специјализованој здравственој
организацији, односно установи са природним фактором лечења – три пута после
инфаркта;

б) стање после
оперативних захвата на срцу, коронарним и великим крвним судовима, по завршеном
клиничком лечењу – само у специјализованој здравственој организацији, односно
установи са природним фактором лечења – три пута после операције;

в) манифестна и
лабораторијски утврђена стања ангине пекторис – два пута у последњих пет
година;

г) хроничне
прогредиентне опструирајуће болести артерије екстремитета првог и другог
степена, конзервативно или оперативно лечење – три пута у току последњих пет
година.



II.
Контраиндикације



Бањско лечење је
контраиндицирано за следеће болести:

1) према општој
контраиндикацији:

а) сва акутна
фебрилна стања;

б) сви облици
туберкулозе плућа или других органа, са знацима активитета;

в) кахектична и
дементна стања;

г) стање после
прележаног инфективног обољења и обимног крварења у трајању од три месеца;

д) крвне болести –
пернициозна анемија, тешка анемија, хеморагичне дијатезе, панмијелофтиза,
агранулоцитоза;

2) болести желуца:

а) гризлица желуца у
фази еволуције (са рендгенски видљивом нишом);

б) изражене стенозе
пилоруса и дуоденума;

в) грзлица
дванаестопалачног црева са компликацијама (пенетрација, перфорација, крварења)
или учесталим кризама болова;

3) болести црева:

а) субоклузије;

4) болести јетре:

а) цироза јетре са
езофагеалним варикозитетима или асцитесом (декомпензована цироза јетре);

б) апсцес јетре;

5) акутне болести
жучне кесе и жучних путева:

а) камен жучне кесе
или жучних путева;

б) хидропс жучне
кесе;

6) акутне болести
бубрега и мокраћних канала:

а) тежи облици
акутног нефритиса и субдекомпензована стања бубрега;

б) непролазни
мокраћни путеви праћени секундардом инфекцијом и хидронефрозом;

7) стање и болести
женских органа:

а) трудноћа;

б) метрорагија;

8) болести зглобова:

а) реуматска
грозница у фази еволуције, са променама на срцу и без промена на срцу;

9) болести
периферног и централног нервог система:

а) теже органске
болести централног нервног система, као што су активна запаљива обољења,
експанзивни процеси, хередидегенеративна обољења;

б) епилепција, осим
при упућивању у стационарну здравствену организацију, односно установу са
природним фактором лечења;

в) теже психозе и
психопатије;

10) болести
ендокриног система:

а) тешки облик
шећерне болести склон ацидози;

б) друге теже
ендокрине болести (SU Cushing, Mb Simmonds, акромегалија, манифестна тетанија и
др.);

11) болести плућа:

а) емфизем плућа са
респираторном инсуфицијенцијом тежег степена;

12) болести срца и
крвних судова:

а) валвуларне мане у
фази еволуције или субдекомпензације;

б) све кардиопатије
у фази субдекомпензације;

в) остале теже
органске болести срца: нестабилна ангина пекторис и трећи и четврти стадијум
опструктивних болести периферних артерија;

г) стање изразито
фиксираног високог крвног притиска, са израженим кардиоцереброреналним
променама;

13) болести костију:

а) остеоартикуларна
туберкулоза.



Б.
КЛИМАТСКО ЛЕЧЕЊЕ НА ПЛАНИНАМА



I.
Индикације



Климатско лечење на
планинама до 1200 метара је индицирано за следеће болести:

1) болести
хематопоезних органа:

а) јача секундарна
анемија по завршеном болничком лечењу – две пута после завршеног болничког
лечења;

2) неспецифичне
болести органа за дисање:

а) лакши и тежи
облици бронхијалне астме – три пута у току последњих пет година;

б) болести плућа –
три пута узастопно после лечења хируршком интервенцијом и допунским лечењем;

в) хронични
бронхитис, опструктивни, са тежим и средњим вентилационим оштећењима – два пута
у току последњих пет година;

3) болести
ендокриног система:

а) M. Basedow и
хипертиреоза у ремисији постигнутој лечењем – две пута у последњих пет година;

4) психички
поремећаји:

а) реактивне
психонеурозе са соматским симптомима – као наставак болничког лечења – два пута
у последњих пет година;

5) туберкулоза плућа
и других органа:

а) излечена
туберкулоза плућа или других органа, смирена активним лечењем – два пута у току
последњих пет година;

б) туберкулоза плућа
излечена хируршком интервенцијом и допунским лечењем – два пута у току
последњих пет година;

в) туберкулоза
сероза после ишчезавања свих манифестација активитета – два пута у току
последњих пет година;

г) туберкулоза
обољења ока после примљене специјалне терапије – два пута у току последњих пет
година.



II.
Контраиндикације



Лечење на планинама
је контраиндицирано за следеће болести:

1) све акутне тешке
болести праћене фебрилитетом или без њега;

2) неуспело лечење
малигних тумора и нестабилизованих малигних хемопатија;

3) сви облици
туберкулозе плућа и других органа, са знацима активитета;

4) нелечене
пернициозне анемије;

5) кахектична и
дементна стања;

6) опсесивно-фобичне
неурозе;

7) облици акутног
нефритиса и субдекомпензованих стања бубрега;

8) неуролазни
мокраћни путеви праћени секундарном инфекцијом и хидронефрозом;

9) метрорагија;

10) све кардиопатије
у субдекомпензованој фази;

11) стања изразитог
фиксираног високог крвног притиска са израженим кардиоцереброреналним
променама.



Б.
ЛЕЧЕЊЕ НА МОРУ



I.
Индикације



Лечење на мору је
индицирано за следеће болести:

1) болести органа за
дисање:

а) лакши облици
бронхијалне астме који изискују морску климу – једанпут у току последњих пет
година;

б) тежи облици
бронхијалне астме са израженом респираторном инсуфицијенцијом који изискују
морску климу – сваке године;

в) дифузни хронични
бронхитис, са бронхиекстазијама или без бронхиекстазија, са знацима теже
респираторне инсуфицијенције – два пута у току последњих пет година;

г) већи хируршки
захвати горњих и доњих дисајних путева са додатним лечењем – два пута после
операције;

2) туберкулоза:

а) специфични
лимфаденитис по завршеном туберкулостатском или хируршком лечењу – једанпут
после тог лечења;

б) остеоартикуларна
туберкулоза без фистула – три пута у току последњих пет година;

в) туберкулозни
аднекситис – два пута у току последњих пет година;

3) ампутациони
патрљци у случајевима теже хипотрофије мишића, развоја контрактура и
декубиталних улцера, код припрема за промену протеза – сваке друге године;

4) неуритис,
полинеуритис, полинеуропатија и неуралгија (токсични, запаљиви, метаболични или
трауматски) после клиничке обраде и медикаментозне терапије у стационарној
здравственој организацији, односно установи са природним фактором лечења – два
пута у току последњих пет година;

5) генерализоване
псоријазе:

а) псоријаза у фази
генерализације – сваке друге године;

б) генерализовани
неуродерматитис или хроничне рецидивирајуће алергичне болести коже – два пута у
току последњих пет година;

6) коронарна болест
– стање после оперативних захвата на срцу, коронарним и великим артеријама и на
периферним артеријским крвним судовима;

а) стања после
инфаркта миокарда, у сврху рехабилитације само у специјализованим здравственим
организацијама, односно установама са природним фактором лечења – три пута
после инфаркта;

б) стање после
оперативних захвата на срцу, коронарним и великим крвним судовима, по завршеном
клиничком лечењу само у специјализованим здравственим организацијама, односно
установама – три пута после операције;

в) манифестна и
лабораторијски утврђена стабилна ангина пекторис – два пута у току последњих
пет година;

г) хроничне
прогредиентне опструирајуће болести артерије екстремитета првог и трећег
стадијума, конзервативно или оперативно лечење – три пута у току последњих пет
година.

У случајевима из
одредаба под а) и б) ове тачке лечење се може спроводити и у специјализованим
зравственим организацијама, односно установама са природним фактором лечења
које нису на мору;

7) реуматска
грозница у фази реконвалесценције – једанпут.



II.
Контраиндикације



Лечење на мору је
контраиндицирано за следеће болести:

1) теже акутне
болести, са фебрилитетом и без фебрилитета;

2) сви активни
облици туберкулозе плућа, сероза и грла;

3) све тешке болести
ока;

4) неуспело лечење
малигних тумора и нестабилизоване малигне хемопатије;

5) пернициозне
анемије, хеморагичне дијатезе, агранулозитозе, панимијелофтизе;

6) цироза јетре са
езофагеалним варикозитетима или аситесом;

7) тежи облици
акутног нефритиса и субдекомпензована стања бубрега;

8) кахектична и
дементна стања;

9) метрорагија, теже
органске болести нервног система, као што су запаљењска обољења, експанзивни
процеси и хередидегенеративна обољења;

10) теже психозе и
психопатије;

11) епилепсија;

12) M. Basedow и
хипертиреоза у фази лечења;

13) тешки облици
шећерне болести са склоношћу ацидози;

14) обољења срца у
фази субдекомпензације, осим ако се војни инвалид упућује у специјализовану
здравствену организацију, односно установу са природним фактором лечења;

15) стања изразито
фиксираног високог крвног притиска са израженим кардиоцереброреналним
променама;

16) дерматоза са
улцерацијама.













