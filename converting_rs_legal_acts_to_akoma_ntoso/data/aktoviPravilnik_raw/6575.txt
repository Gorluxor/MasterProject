


	
	Zakon

	


	
			На основу члана 54. став 5. Закона о инспекцијском надзору („Службени гласник РС”, бр. 36/15 и 44/18 – др. закон), 
			Министар трговине, туризма и телекомуникација доноси
			ПРАВИЛНИК
			о облику и начину вршења унутрашње контроле у тржишној инспекцији
			"Службени гласник РС", број 63 од 17. августа 
			2018.
			Члан 1.
			Овим правилником ближе се прописују облик и начин вршења унутрашње контроле у тржишној инспекцији, односно надзор над поступањем тржишних инспектора и службеника овлашћених за вршење инспекцијског надзора у области из надлежности тржишне инспекције, (у даљем тексту: унутрашња контрола).
			Члан 2.
			Вршењем унутрашње контроле се на јединствен начин и применом утврђених процедура, у оквиру прописаних овлашћења и датог налога, контролише законитост у вршењу послова инспекцијског надзора, поступање у примени прописа у обављању инспекцијског надзора, ажурност рада, извршавање других послова која проистичу из задатих радних циљева и налога, као и поштовање прописаног кодекса понашања, односно правилност рада тржишног инспектора и службеника овлашћеног за вршење инспекцијског надзора у области из надлежности тржишне инспекције (у даљем тексту: контролисани субјекат).
			Циљ деловања унутрашње контроле је остварење законитости и савесности у спровођењу закона којим се уређује инспекцијски надзор и посебних закона из надлежности тржишне инспекције којима се уређује инспекцијски надзор, подршка и подстицај субјекту контроле ради квалитетног и одговорног приступа реализацији задатих радних циљева и послова, подстицање на боље резултате рада и стварање услова за подизање нивоа квалитета рада и услова за стручно усавршавање, уједначавање инспекцијске праксе и спречавање корупције.
			Члан 3.
			Инспектор унутрашње контроле је државни службеник распоређен на радном месту за вршење послова унутрашње контроле, који обавља послове унутрашње контроле.
			Инспектор унутрашње контроле је самосталан и дужан да поступа непристрасно, савесно и одговорно, са високим нивоом стручног знања и професионализма, уз пуно поштовање достојанства и личног интегритета контролисаног субјекта. 
			Члан 4.
			Унутрашња контрола врши се, у складу са природом предмета контроле и потребама утврђивања тачног и потпуног чињеничног стања:
			1) као канцеларијска – у службеним просторијама инспектора унутрашње контроле;
			2) као теренска – изван службених просторија инспектора унутрашње контроле, ради провере рада контролисаног субјекта и основане сумње на коруптивне радње.
			Теренска, односно канцеларијска контрола врши се:
			1) редовно – сагласно годишњем плану рада унутрашње контроле;
			2) ванредно – на захтев државног органа, правног или физичког лица које предочи чињенице које указују на потребу да се изврши унутрашња контрола, односно указују на основану сумњу у незаконит, несавестан и непрофесионалан рад контролисаног субјекта.
			У вршењу унутрашње контроле примењује се утврђена контролна листа за унутрашњу контролу.
			Контролисани субјекат може применити контролну листу унутрашње контроле за самопроверу и извештај о самопровери доставити унутрашњој контроли.
			Члан 5.
			Руководилац унутрашње контроле издаје писани налог за вршење унутрашње контроле, који обавезно садржи: податке о инспектору унутрашње контроле, контролисаном субјекту, облику и врсти унутрашње контроле, времену и роковима вршења унутрашње контроле, опис предмета и циљ вршења унутрашње контроле и задатке које у вршењу контроле има инспектор унутрашње контроле, као и упутство да ли се вршење унутрашње контроле започиње са или без најаве контролисаном субјекту, односно његовом непосредном руководиоцу.
			Члан 6.
			У вршењу унутрашње контроле, инспектор унутрашње контроле везан је садржином налога, односно утврђеним предметом контроле.
			Ако се у току вршења унутрашње контроле открије незаконитост, односно неправилност у раду контролисаног субјекта, која је изван граница датих налогом, инспектор унутрашње контроле о томе одмах обавештава непосредног руководиоца, који ће му дати упутство о начину даљег поступања, и прибавља допуну тог налога. Захтев за допунски налог инспектор унутрашње контроле констатује у записнику о вршењу унутрашње контроле.
			Члан 7.
			Инспектор унутрашње контроле у писаном облику обавештава контролисаног субјекта, односно његовог непосредног руководиоца о предстојећој унутрашњој контроли, најкасније три радна дана пре почетка контроле. 
			Изузетно, са вршењем унутрашње контроле, у оправданим случајевима, односно када је утврђивању чињеница неопходно приступити без одлагања, ради предузимања хитних мера, може се започети без претходног обавештења, с тим што се разлози за изостављање обавештења наводе у налогу.
			Када је уредно обавештен о предстојећој унутрашњој контроли, контролисани субјекат дужан је да буде присутан на месту вршења надзора.
			Члан 8.
			Унутрашња контрола започиње уручењем писаног налога контролисаном субјекту, на службену електронску адресу.
			Изузетно, са вршењем унутрашње контроле, у оправданим случајевима, односно када је утврђивању чињеница неопходно приступити без одлагања, ради предузимања хитних мера, може се започети без претходног уручења налога, што се посебно образлаже у записнику.
			Члан 9.
			Унутрашња контрола, у границама датог налога, водећи рачуна да не наруши самосталност у раду контролисаног субјекта, овлашћена је да:
			1) проверава законитост и ажурност у вршењу послова инспекцијског надзора;
			2) проверава поштовање прописаних упутстава, односно процедура;
			3) проверава остале послове радног места утврђених радним циљевима;
			4) проверава савесно извршавање дужности из радног односа;
			5) проверава однос према странкама, непосредном руководиоцу, као и према другим лицима запосленим у сектору, као и поступање сагласно етичком кодексу понашања;
			6) оствари увид у инспекцијске предмете и извештаје, укључујући и оне који су унети у информациони систем који користи тржишна инспекција;
			7) обави разговор са подносиоцем представке и инспектором, односно службеним лицем инспекције на које се представка односи и његовим непосредним руководиоцем;
			8) узме изјаву од контролисаног субјекта, непосредног руководиоца и других запослених, као и других лица.
			Члан 10.
			Контролисани субјекат, односно његов непосредни руководилац у обавези је да инспектору унутрашње контроле, поред предмета из вршења инспекцијског надзора, предочи и стави на располагање сву другу документацију, као што су радни циљеви, налози претпостављеног, евиденције доласка, односно одласка са посла и осталу релевантну документацију.
			Члан 11. 
			Инспектор унутрашње контроле сачињава записник о извршеној унутрашњој контроли, који садржи:
			1) назив органа;
			2) број и датум налога;
			3) место, дан и час када се радња предузимала;
			4) навођење радњи које су предузете, њихов ток и садржину;
			5) податке о предмету вршења унутрашње контроле;
			6) лична имена инспектора унутрашње контроле, контролисаног субјекта и других присутних лица;
			7) навођење докумената, односно исправа у које је остварен увид, изјаве контролисаног субјекта и његовог непосредног руководиоца, као и опис и садржину других доказа који су изведени у поступку (увиђај, сведоци и др.);
			8) чињенично стање утврђено у контроли;
			9) време завршетка вршења унутрашње контроле;
			10) потпис инспектора унутрашње контроле и контролисаног субјекта;
			11) прилоге записнику, који чине његов саставни део.
			Записник представља доказ о току и садржини предузетих радњи и датих изјава.
			Инспектор унутрашње контроле и контролисани субјекат потписују сваку страну записника.
			Контролна листа, потписана од стране инспектора унутрашње контроле и контролисаног субјекта, је прилог и саставни део записника.
			Прилог и саставни део записника су и копије докумената, односно исправа и други докази, на основу којих је утврђено чињенично стање констатовано записником.
			Записник се сачињава у три истоветна примерка, од којих два примерка задржава инспектор унутрашње контроле, а један контролисани субјекат.
			Члан 12.
			Инспектор унутрашње контроле је у обавези да сачини налаз стања о извршеној унутрашњој контроли и резултатима рада контролисаног субјекта у року од пет радних дана након извршене унутрашње контроле.
			У зависности од садржине налога и утврђеног чињеничног стања констатованог записником, инспектор унутрашње контроле, у налазу, за сваки од елемената провере из члана 9. овог правилника и за све елементе укупно, утврђује степен усклађености поступања контролисаног субјекта, који исказује као:
			1) нарочито висок;
			2) висок;
			3) задовољавајући;
			4) низак;
			5) незадовољавајући.
			Инспектор унутрашње контроле налаз доставља контролисаном субјекту и његовом непосредном руководиоцу.
			Налаз, поред елемената из члана 11. овог правилника, чини прилог и саставни је део предмета унутрашње контроле. 
			Члан 13.
			Контролисани субјекат има право да стави примедбе на налаз у року од пет дана од дана пријема налаза. Контролисани субјекат примедбе доставља инспектору унутрашње контроле.
			Инспектор унутрашње контроле у обавези је да, у року од пет радних дана од дана пријема примедби, изврши оцену свих примедби и писано образложење на све стављене примедбе достави свом непосредном руководиоцу.
			Ако су примедбе основане, инспектор унутрашње контроле може да измени претходни налаз и да ту одлуку посебно образложи, као и да измењени налаз достави контролисаном субјекту и свом непосредном руководиоцу.
			Члан 14.
			Инспектор унутрашње контроле овлашћен је и дужан да предложи одговарајуће мере, у складу са налазом.
			Инспектор унутрашње контроле у обавези д је а предложи једну или више мера у случају налаза „незадовољавајући”, које су усмерене ка унапређењу рада, односно отклањању незаконитог и неправилног рада у вршењу послова инспекцијског надзора од стране контролисаног субјекта у циљу спречавање понављања уочених пропуста.
			Мере које је инспектор унутрашње контроле овлашћен да предложи јесу: 
			1) додатна обука контролисаног субјекта, са предлогом начина обуке;
			2) континуирана едукација у одређеним областима надзора;
			3) препорука непосредном руководиоцу да, у одређеном временском периоду, ангажује контролисаног субјекта на мање сложеним пословима инспекцијског надзора;
			4) упућивање контролисаног субјекта на заједничко вршење инспекцијског надзора са тржишним инспектором, чији је степен усклађености поступања „нарочито висок”, „висок” или „задовољавајући”;
			5) друге примерене мере.
			Поступање сагласно предложеним мерама, односно акту надлежног лица којим се обезбеђује спровођење мера, обавезује контролисаног субјекта и непосредног руководиоца.
			Извештај инспектора унутрашње контроле узима се у обзир код кварталног, односно годишњег оцењивања контролисаног субјекта.
			Члан 15.
			Ако приликом вршења унутрашње контроле, инспектор унутрашње контроле уочи такве незаконитости, односно неправилности, које чине повреду радне дужности, прекршај или кривично дело, дужан је да о томе, без одлагања, ради даљег поступања, обавести руководиоца унутрашње контроле.
			Унутрашња контрола инспекције иницира покретање одговарајућих поступака за утврђивање одговорности контролисаног субјекта: дисциплински, прекршајни и кривични поступак.
			Члан 16.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-24/2018-06
			У Београду, 1. августa 2018. године
			Министар,
			Расим Љајић, с.р.
	

