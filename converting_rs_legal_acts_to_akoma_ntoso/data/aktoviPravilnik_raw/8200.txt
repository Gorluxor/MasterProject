


	
	Zakon


	
			На основу члана 201. став 7. тачка 13а) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС,  132/14, 145/14 и 83/18), 
			Министар грађевинарства, саобраћаја и инфраструктуре доноси
			ПРАВИЛНИК
			о посебној врсти објеката и посебној врсти радова за које није потребно прибављати акт надлежног органа, као и врсти објеката који се граде, однoсно врсти радова који се изводе, на основу решења о одобрењу за извођење радова, као и обиму и садржају и контроли техничке документације која се прилаже уз захтев и поступку који надлежни орган спроводи
			"Службени гласник РС", број 2 од 16. јануара 2019.
			Члан 1.
			Овим правилником ближе се уређује посебна врста објеката и посебна врста радова за које није потребно прибављати акт надлежног органа, као и врста објеката који се граде, односно врста радова који се изводе, на основу решења о одобрењу извођења радова, као и обим, садржај и контрола техничке документације која се прилаже уз захтев и поступак који надлежни орган спроводи.
			Члан 2.
			Посебне врсте објеката и посебне врсте радова за које није потребно прибављати акт надлежног органа су:
			1) радови на текућем одржавању објекта или дела објекта (стана или другог посебног дела);
			2) постављање жичане или дрвене ограде; 
			3) грађење објеката противградне одбране;
			4) грађење једноставних помоћних објеката који се граде на истој катастарској парцели на којој је саграђен главни објекат, а који се изводе на начин да не ометају редовно коришћење суседних објеката (вртна сенила до 20 m² основе, стазе, платои, вртни базени и рибњаци површине до 25 m² и дубине до 1,2 m, надстрешнице основе до 20 m², дечја игралишта, дворишни камини површине до 2 m² и висине до 3 m, колски прилази објектима ширине 2,5–3 m, соларни колектори који се не прикључују на електродистрибутивну мрежу);
			5) грађење једноставних економских објеката који се граде на пољопривредном газдинству (објекти из члана 2. став 1. тачка 24) Закона о планирању и изградњи) до 50 m² у основи, сточне јаме до 20 m² у основи, системи за наводњавање из члана 2. став 1. тачка 26б) Закона о планирању и изградњи, са припадајућим бунарима, бунарским кућицама и пумпама, стакленици, пластеници уколико користе исте прикључке на инфраструктуру као главни објекат;
			6) гробнице и споменици на гробљу;
			7) пешачке стазе;
			8) плоче за обавештавање површине до 6 m² и друга опрема;
			9) носачи антена са антенама на постојећим зградама, путевима, инфраструктури и контејнерима електронских комуникација, као и типски кабинети базних станица на одговарајућим носачима;
			10) средства електронских комуникација која се постављају или инсталирају на кабловима и мрежама електронских комуникација и каблови електронских комуникација који се постављају или инсталирају у постојећу линијску инфраструктуру електронских комуникација – кабловску канализацију;
			11) контејнери за смештај електронско комуникационе и електроенергетске опреме и уређаја, микро ровови за оптичке и друге каблове, типски ормани за унутрашњу и спољашњу монтажу за смештај опреме електронске комуникације и сл.;
			12) радови на редовном, као и радови на ванредном одржавању железничке инфраструктуре, у складу са одредбама закона којим се уређује железничка инфраструктура;
			13) радови на постављању и прикључењу на дистрибутивну мрежу типских ормана мерног места (ОММ) и типских кабловских прикључних кутија (КПК) до 1 kV који се постављају на граници парцеле на којој се налази објекат који се прикључује или који се постављају уз/на постојећим електроенергетским објектима (ТС, подземни и надземни водови), а који могу бити слободностојећи, надградни и уградни;
			14) радови на одржавању, поправке и замена опреме на објектима ветроелектрана који се изводе без грађевинских радова (замена елиса, замена гондола, замена одређених уређаја и њихових делова);
			15) стубићи катодне заштите за челичне цевоводе и станице катодне заштите; 
			16) ознаке километраже, ознаке скретања и заштитне луле на укрштањима са путевима и пругама на линијским инфраструктурним објектима типа гасовода, нафтовода и продуктовода;
			17) скијашке траке.
			Члан 3.
			По захтеву инвеститора за изградњу појединих врста објеката, односно извођење одређених радова, орган надлежан за издавање грађевинске дозволе издаје решење о одобрењу за извођење радова.
			Oбјекти, односно радови из става 1. овог члана су: 
			1) помоћни објекти из члана 2. став 1. тачка 24) Закона о планирању и изградњи, осим објеката из члана 2. тачка 4) овог правилника; 
			2) економски објекти из члана 2. став 1. тачка 24а) Закона о планирању и изградњи, који се граде на пољопривредном газдинству, осим објеката из члана 2. тачка 4) овог правилника;
			3) извођење радова на инвестиционом одржавању објекта или дела објекта (заједничког дела, стана или другог посебног дела);
			4) уклањању препрека за особе са инвалидитетом; 
			5) изградња и реконструкција секундарних, односно дистрибутивних мрежа комуналне инфраструктуре и других јавних површина (паркови, тргови, колско-пешачке стазе у отвореним блоковима и сл.) у оквиру постојеће регулације улица у складу са фактичким стањем на терену;
			6) уређење и реконструкција саобраћајница и других јавних слободних површина у оквиру њихове постојеће регулације, у складу са фактичким стањем на терену;
			7) увођење нових видова саобраћаја (тролејбуска, трамвајска мрежа, бициклистичке стазе и сл.) у регулацији постојећих саобраћајница у складу са фактичким стањем на терену, као и изградња или реконструкција инфраструктуре неопходне за функционисање система (подземни и надземни водови, јавна расвета, сигнализација и сл.);
			8) реконструкција линијских инфраструктурних објеката, у складу са чланом 2. став 1. тачка 32а) Закона о планирању и изградњи;
			9) плоче за обавештавање површине до 6 m² и друга опрема;
			10) изградња мањих црпних станица, исправљачких станица и сл. које нису предвиђене планским документом, а у функцији су изградње и реконструкције објеката наведених у тач. 5), 6), 7), 8) и 9) овог става; 
			11) реконструкција;
			12) адаптација;
			13) санација;
			14) извођење радова на постојећем објекту, као и поправка или замена уређаја, постројења, опреме и инсталација истог или мањег капацитета, а којима се не утиче на стабилност и сигурност објекта, не мењају конструктивни елементи, не утиче на безбедност суседних објеката, саобраћаја, не утиче на заштиту од пожара и заштиту животне средине, али којима може да се мења спољни изглед уз потребне сагласности, у циљу повећања енергетске ефикасности зграде; 
			15) промена намене објекта или дела објекта (заједничког дела, стана или другог посебног дела) без извођења радова;
			16) промена намене уз извођење радова;
			17) извођење радова на раздвајању или спајању пословног или стамбеног простора; 
			18) уградња унутрашњих инсталација (гас, струја, вода, топлотна енергија и сл.) на постојећи објекат;
			19) радови на реконструкцији, као и радови на обнови железничке инфраструктуре, у складу са одредбама закона којим се уређује железничка инфраструктура;
			20) постављање антенских стубова и секундарних, односно дистрибутивних делова електронске комуникационе мреже;
			21) појединачни електродистрибутивни и електропреносни стубови; 
			22) извођење грађевинских и других радова на електроенергетским објектима за трансформацију и пренос електричне енергије (трансформаторске станице, разводна постројења и високонапонски водови напонског нивоа 110 kV и више) што обухвата:
			– инвестиционо одржавање, 
			– изградњу појединачног  стуба високонапонских водова,
			– санације, адаптације и реконструкције високонапонских водова,
			– замену заштитног ужета са OPGW ужетом на високонапонским водовима,
			– реконструкцију постојећих трансформаторских станица и разводних постројења у оквиру комплекса – извођење грађевинских и других радова на повећању броја, вршењу прерасподеле и размештању функционалних јединица (електричних поља, енергетских трансформатора и релејних кућица) и замену уређаја и опреме са повећањем капацитета,
			– адаптацију постојећих трансформаторских станица и разводних постројења у оквиру комплекса – извођење грађевинских и других радова на постојећим објектима којима се врши уградња и замена високонапонске опреме и инсталација истог капацитета без промене укупног броја функционалних јединица и
			– изградњу еколошких уљних јама на трансформаторским станицама;
			23) део средњенапонске електродистрибутивне мреже који обухвата 10 kV, 20 kV и 35 kV вод, типске трансформаторске станице 10/04 kV, 20/04 kV и 35 kV напонски ниво и део електродистрибутивне мреже (до 1 kV) од трансформаторске станице 10/04 kV, 20/04 kV и 35/04 kV до места прикључка на објекту купца;
			24) део средњенапонске дистрибутивне мреже који обухвата 10 kV и 20 kV вод  и 10 kV и 20 kV разводна постројења;
			25) мање црпне станице;
			26) ски-вучницe;
			27) скијашке стазе;
			28) прикључци на изграђену водоводну, канализациону, гасну и сл. мрежу;
			29) компресорске јединице за гас;
			30) уређаји за испоруку гаса;
			31) електране које користе обновљиве изворе енергије инсталиране снаге до 50 kW;
			32) типски топловодни прикључци;
			33) грађење зиданих ограда;
			34) постављање електро-пуњача за електричне аутомобиле, соларних панела и монтажно-демонтажних пасарела на путевима и улицама, у оквиру постојеће регулације;
			35) постављање опреме и уређаја на хидро-метео станице на одговарајућим носачима, постављање стубића на које се полажу цеви кроз које се провлаче сензори хидро-метео станица, као и постављање жичане сигурносне ограде око хидро-метео станице. 
			Члан 4. 
			Садржај и контрола техничке документације која се прилаже уз захтев за издавање решења о одобрењу извођења радова за објекте и радове из члана 3. овог правилника, уређује се прописoм којим се прописује садржај техничке документације.
			Члан 5.
			По достављању захтева за издавање решења о одобрењу извођења радова из члана 3. овог правилника, орган надлежан за издавање грађевинске дозволе спроводи поступак утврђен прописом којим се прописује спровођење обједињене процедуре електронским путем. 
			Члан 6.
			Овај правилник ступа на снагу наредног дана од дана објављивања у „Службеном гласнику Републике Србије”.
			Број 110-00-00003/2019-07
			У Београду, 11. јануара 2019. године
			Министар,
			проф. др Зорана З. Михајловић, с.р.
	

