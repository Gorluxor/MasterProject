


	Редакцијски пречишћен текст




На
основу члана 333. Закона о ваздушној пловидби (“Службени лист СФРЈ”, бр.
23/78), у споразуму са председником Свезног комитета за рад, здравство и
социјалну заштиту,председник Савезног комитета за саобраћај и везе доноси




ПРАВИЛНИК


О СЛУЖБИ ХИТНЕ
ПОМОЋИ НА АЕРОДРОМУ 


"Службени лист
СФРЈ", број 57 од 20.  


октобра 1978, “Службени лист СРЈ”, број 40 од 1.  


септембра 1995. 




Члан 1.

Овим правилником прописују се технички услови за вршење
послова службе хитне помоћи при пружању хитне помоћи повређеним и оболелим
путницима, посади ваздухоплова и другим лицима на аеродрому и услови које
морају испуњавати стручни радници који ту службу врше. 



Члан 2. 


Састав и број здравствених радника на ваздухопловном
пристаништу одређује се зависно од обима саобраћаја на њему: 

1) на ваздухопловном пристаништу са годишњим прометом
преко 600.000 путника - обезбедиће се присуство једног лекара и једног
медицинског техничара у време кад је ваздухопловно пристаниште отворено за
јавни превоз у ваздушном саобраћају; 

2) на ваздухопловном пристаништу са годишњим прометом
до 600.000 путника – обезбедиће се присуство једног лекара и једног медицинског
техничара, који ће се по распореду лекара, наизменично смењивати зависно од
врсте и обима ваздушног саобраћаја, с тим што лекар мора бити присутан у време
полетања и слетања ваздухоплова. 



Члан 3. 


Организација удруженог рада за аеродромске услуге дужна
је да за службу хитне помоћи на ваздухопловном пристаништу обезбеди и посебне
просторије за амбуланту хитне помоћи. 

Амбуланта хитне помоћи на ваздухопловном пристаништу са
годишњим прометом од преко 100.000 путника мора имати подобну просторију за
преглед и чекаоницу. 

Амбуланта хитне помоћи на ваздухопловном пристаништу са
годишњим прометом мањим од 100.000 путника мора имати подобну просторију за
преглед. 



Члан 4. 


Организација удруженог рада за аеродромске услуге
обезбедиће служби хитне помоћи сталну телефонску везу са службом контроле
летења. 



Члан 5.

Амбуланта хитне помоћи на ваздухопловном пристаништу из
члана 3. став 2. овог правилника мора имати: писаћи сто, столицу на завртањ,
столицу, сто за преглед, степенице, параван, чивилук, сточић за инструменте,
носила, тензиометар, слушалице, столицу на точковима, стерилизатор (кутију),
две веће касете, четири мање касете, шприцеве (5 од 2 сс, 5 од 5 сс, 2 од 10 сс
и 2 од 20 сс), систем за инфузије, боцу стерилну за физиолошки раствор, боцу
стерилну са раствором гликозе, маказе праве (краће и дуже), маказе криве и
дуже, пинцету хируршку (краћу и дужу), пинцету анатомску (краћу и дужу), пеан,
бубрежњак, крамерове шине, апарат за кисеоник, завојни материјал, потрошни
материјал (алкохол, бензин, вату, газу, фластер, гумене рукавице и бели
мантил), бели ормарић за лекове, сталак за инфузије, левак, иглодржач, један
болеснички кревет, шприц за испирање церумена, скалпеле, ORL огледало - чеоно и
снеленове таблице. 

Амбуланта хитне помоћи на ваздухопловном пристаништу из
члана 3. став 3. овог правилника мора имати: сто, столицу, столицу на завртањ,
сто за прегледе, степенице, параван, чивилук, сточић за инструменте, носила,
тензиометар, слушалице, столицу на точковима, стерилизатор (кутију), две веће
касете, четири мање касете, шприцеве (5 од 2 сс и 5 од 5 сс), маказе праве
(краће и дуже), пинцету хируршку (већу и дужу) бубрежњак, крамерове шине,
завојни материјал, потрошни материјал (алкохол, бензин, вату, газу, фластер,
гумене рукавице и бели мантил) и левак. 



Члан 6. 


Амбуланта хитне помоћи из члана 5. став 1. овог
правилника мора, поред опреме из те одредбе, располагати са два санитетска
возила и 25 носила, са по два чаршава и по једним ћебетом. 

Амбуланта хитне помоћи из члана 5. став 2. овог
правилника мора, поред опреме из те одредбе, располагати са једним санитетским
возилом и 15 носила, са по два чаршава и по једним ћебетом. 



Члан 7. 


На спортском аеродрому, школском аеродрому и на
аеродрому за сопствене потребе обезбедиће се присуство медицинског техничара за
све време док се на аеродрому врши летење. 



Члан 8. 


На аеродрому за време одржавања регионалних и
међународних ваздухопловно-спортских такмичења и манифестација обезбедиће се
присуство једног лекара и једног медицинског техничара. 



Члан 9. 


Носилац права располагања аеродромом дужан је да за
службу хитне помоћи на спортском аеродрому, школском аеродрому и аеродрому за
сопствене потребе обезбеди подобну просторију за амбуланту хитне помоћи. 


Амбуланта хитне помоћи из става 1. овог члана мора
имати: столицу, сто за прегледе, параван, чивилук, носила, шприцеве (5 од 2 сс
и 5 од 5 сс), маказе праве (краће и дуже), крамерове шине, завојни материјал и
потрошни материјал (алкохол, бензин, вату, газу, фластер, гумене рукавице и
бели мантил). 



Члан 10. 


Амбуланта хитне помоћи на спортском аеродрому, школском
аеродрому и аеродрому за сопствене потребе, мора имати санитетско возило или
возило погодно за превоз повређених са двоја носила, са по два чаршава и по
једним ћебетом. 



Члан 11. 


На аеродрому у време трајања дежурства обезбедиће се
присуство једног медицинског техничара. 

Дежурни аеродром из става 1. овог члана мора
располагати и једним санитетским возилом. 



Члан 12. 


Аеродром који ван времена отворености врши послове
прихвата и отпремања ваздухоплова за превоз поште мора обезбедити особље службе
хитне помоћи и средства као дежурни аеродром из члана 11. овог правилника. 




Члан 13. 


Служба хитне помоћи мора на захтев путника, члана
посаде ваздухоплова или другог лица које се нађе на аеродрому, тим лицима
пружити хитну помоћ само у случају активног обољења или повреде. 

Служба хитне помоћи врши интервенције само ради пружања
хитне помоћи и оспособљавања оболелог, односно повређеног лица, за путовање или
превоз до здравствене организације удруженог рада. 



Члан 14. 


Служба хитне помоћи дужна је да после пружања хитне
помоћи оболело или повређено лице, по потреби, превезе до одговарајуће
здравствене организације удруженог рада. У упуту за здравствену организацију
удруженог рада служба хитне помоћи дужна је да назначи врсту пружене помоћи. 




Члан 15. 


Ако хитну помоћ затражи путник у транзиту чије је
здравствено стање такво да се оно даљим летењем може погоршати, служба хитне
помоћи дужна је да о томе упозори оболелог путника. Ако путник ипак жели да
настави лет на свој ризик, служба хитне помоћи ће то констатовати у амбулантном
дневнику, и о томе писмено обавестити вођу ваздухоплова. 



Члан 16. 


Санитетска опрема из чл. 5. и 9. став 2. овог
правилника може се користити искључиво за пружање хитне помоћи и мора бити
смештена на одређеном месту у амбуланти хитне помоћи и на начин који обезбеђује
њену функционалну употребу. 



Члан 17. 


Новчаном казном од 400 до 4.000 нових динара*
казниће се организација удруженог рада за аеродромске услуге на ваздухопловном
пристаништу или носилац права располагања спортским аеродромом, школским
аеродромом или аеродромом за сопствене потребе: 

1) ако се на аеродрому у време трајања дежурства не
обезбеди присуство једног медицинског техничара (члан 11. став 1); 

2) ако дежурни аеродром не располаже једним санитетским
возилом (члан 11. став 2); 

3) ако аеродром који ван времена отворености врши
послове прихода и отпремања ваздухоплова за превоз поште не обезбеди особље
службе хитне помоћи и средства као дежурни аеродром из члана 11. овог
правилника (члан 12); 

4) ако служба хитне помоћи не пружи хитну помоћ
оболелом или повређеном лицу у случајевима одређеним овим правилником (члан
13); 

5) ако служба хитне помоћи по пружању хитне помоћи
оболело или повређено лице, по потреби, не превезе до одговарајуће здравствене
организације удруженог рада и на упуту за ту организацију не назначи врсту
пружене помоћи (члан 14); 

6) ако не упозори путника у транзиту да је његово
здравствено стање такво да се оно даљим летењем може погоршати, и не констатује
то у амбулантном дневнику и о томе писмено не обавести вођу ваздухоплова, ако
путник жели да настави лет на свој ризик (члан 15); 

7) ако се санитетска опрема из чл. 5. и 9. став 2. овог
правилника не користи искључиво за пружање хитне помоћи (члан 16). 

За прекршај из става 1. овог члана казниће се и
одговорно лице у организацији удруженог рада за аеродромске услуге на
ваздухопловном пристаништу или одговорно лице носиоца права располагања
спортским аеродромом, школским аеродромом или аеродромом за сопствене потребе
новчаном казном од 500 до 3.000 нових динара.* 



*Службени лист СРЈ, број 40/1995



Члан 18. 


Даном ступања на снагу овог правилника престаје да важи
Правилник о служби хитне помоћи на аеродромима („Службени лист СФРЈ”, бр.
29/74). 



Члан 19.

Овај правилник ступа на снагу осмог дана од дана
објављивања у „Службеном листу СФРЈ”. 

VI/1 Бр
1005

21.
септембра 1978. године

Београд 


Председник

Савезног комитета за 


саобраћај и везе,


Анте Зелић, 

с.р.

