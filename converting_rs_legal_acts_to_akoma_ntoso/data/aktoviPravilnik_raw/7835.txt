


	
	Zakon


	
			На основу члана 25. став 5. Закона о рударству и геолошким истраживањима („Службени гласник РС”, бр. 101/15 и 95/18 – др. закон),
			Министар рударства и енергетике доноси
			ПРАВИЛНИК 
			о условима и начину вршења техничке контроле пројеката геолошких истраживања
			"Службени гласник РС", број 41 од 11. јуна 2019.
			Члан 1.
			Овим правилником се ближе прописују услови и начин вршења техничке контроле пројекта геолошких истраживања (у даљем тексту: Пројекат). 
			Члан 2.
			Техничку контролу врши привредно друштво, односно друго правно лице или предузетник (у даљем тексту: Вршилац техничке контроле), које је испунило услове прописане чл. 22. и 25. Закона о рударству и геолошким истраживањима (у даљем тексту: Закон) и доставило доказе о испуњености услова, и то: 
			1) акт о упису у регистар привредних субјеката или други регистар за обављање делатности и лиценцу за обављање одговарајућих послова у области геологије; 
			2) уверење о положеном стручном испиту и број одговарајуће лиценце, за физичко лице које је учествовало у изради техничке контроле Пројекта;
			3) акт о осигурању од одговорности за штету коју Вршилац техничке контроле може причинити другој страни, односно трећем лицу.
			Члан 3.
			 Техничка контрола Пројекта обухвата контролу да ли:
			 1) је Пројекат израђен у складу са одредбама члана 25. став 2. Закона и прописима који дефинишу услове, критеријуме и садржину Пројеката; 
			2) је привредно друштво, односно друго правно лице или предузетник, које је израдило Пројекат, испунило услове из члана 22. Закона и доставило доказе о испуњености услова;
			3)  је Пројекат урађен у складу са савременим теоретским и практичним достигнућима геолошке науке; 
			4) су Пројектом предвиђени одговарајући поступци и методе геолошких истраживања.
			Члан 4.
			Вршилац техничке контроле евидентира и указује на све пропусте, недостатке и неправилности које утврди у Пројекту и о свом налазу писаним путем у виду претходног извештаја о извршеној техничкој контроли благовремено обавештава подносиоца захтева за вршење техничке контроле Пројекта.
			У случају из става 1. овог члана, подносилац захтева за вршење техничке контроле треба да у складу са примедбама Вршиоца техничке контроле, у Пројекту отклони све пропусте и недостатке и тако урађен Пројекат накнадно достави Вршиоцу техничке контроле на поновно разматрање.
			У случају када Вршилац техничке контроле нема примедби на  Пројекат, сачињава Извештај о извршеној техничкој контроли Пројекта и доставља га подносиоцу захтева за вршење техничке контроле Пројекта.
			Члан 5.
			Извештај о техничкој контроли Пројекта садржи:
			1) назив лица које је израдило Пројекат;
			2) назив Пројекта;
			3) датум израде Пројекта;
			4) име, презиме и број лиценце главног пројектанта и одговорног пројектанта, уколико је учествовао у изради Пројекта;
			5) списак пратећих докумената које Пројекат садржи;
			6) кратак опис садржаја текстуалног дела Пројекта, по поглављима;
			7) списак графичке документације;
			8) закључак да је Пројекат израђен у свему према одредбама Закона и прописа који дефинишу услове, критеријуме и садржину Пројеката, односно да је усклађен са условима надлежног завода за заштиту природе и надлежног завода за заштиту културног наслеђа, као и прописима којима се уређује безбедност и здравље на раду и заштита од пожара.
			Насловна страна извештаја из става 1. овог члана садржи потпис физичког лица које је учествовало у изради техничке контроле, са леве стране, потпис овлашћеног лица Вршиоца техничке контроле, са десне стране, заводни број и датум израде техничке контроле.
			У прилогу извештаја о техничкој контроли Вршилац техничке контроле доставља и доказе о испуњености  услова из члана 3. овог правилника. 
			Члан 6.
			Вршилац техничке контроле, на основу позитивног Извештаја о извршеној техничкој контроли издаје потврду да је предметни Пројекат урађен у складу са Законом и прописом који дефинише услове, критеријуме и садржину Пројеката, као и другим техничким прописима из области геологије и рударства, коју уз Пројекат доставља подносиоцу захтева за вршење техничке контроле Пројекта.
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00034/2019-02
			У Београду, 30. маја 2019. године
			Министар,
			Александар Антић, с.р. 
	

