


	
	Zakon

	


	
	На основу члана 175. став 3, члана 179. став 3. и члана 237. тачка 3) Закона о ваздушном саобраћају („Службени гласник РС”, бр. 73/10, 57/11 и 93/12),
	Управни одбор Директората цивилног ваздухопловства Републике Србије доноси
	
	ПРАВИЛНИК 
	o центрима за обуку и потврдама о обучености ватрогасно-спасилачког особља 
	
	"Службени гласник РС", број 24 од 14. марта 
				2013.
	
	I. УВОДНЕ ОДРЕДБЕ
	Предмет Правилника
	Члан 1.
	Овим правилником прописују се: услови под којима се стиче својство центра за обуку ватрогасно-спасилачког особља, издавање, важење, продужење рока важења, измена, суспензија и стављање ван снаге потврде о праву на обучавање ватрогасно-спасилачког особља, услови за издавање потврде о обучености ватрогасно-спасилачког особља и упис посебних оспособљености, поступак по коме се проверава стручна оспособљеност ватрогасно-спасилачког особља, важење и продужење рока важења потврде о обучености ватрогасно-спасилачког особља, садржај и изглед обрасца потврде о праву на обучавање ватрогасно-спасилачког особља и потврде о обучености ватрогасно-спасилачког особља (у даљем тексту: потврда о обучености).
	Појам ватрогасно-спасилачког особља
	Члан 2.
	Под ватрогасно-спасилачким особљем, у смислу овог правилника, подразумевају се професионални ватрогасци, командири ватрогасне јединице, инструктори практичне обуке, као и помоћно особље на аеродрому, хелидрому односно летилишту.
	II. СТИЦАЊЕ СВОЈСТВА ЦЕНТРА ЗА ОБУКУ, НАСТАВНО ОСОБЉЕ И ДОКУМЕНТАЦИЈА
	Центар за обуку ватрогасно-спасилачког особља
	Члан 3.
	Обуку ватрогасно-спасилачког особља спроводи центар за обуку ватрогасно-спасилачког особља (у даљем тексту: центар за обуку) који поседује важећу потврду о праву на обучавање ватрогасно-спасилачког особља издату од стране Директората.
	Потврду о праву на обучавање ватрогасно-спасилачког особља (у даљем тексту: потврда о праву на обучавање) може да стекне правно лице које има пословно седиште у Републици Србији.
	Програм и врсте обука ватрогасно-спасилачког особља 
	Члан 4.
	Центар за обуку врши обуку ватрогасно-спасилачког особља за рад на аеродрому, хелидрому, односно летилишту на основу програма обуке које је одобрио Директорат.
	Центар за обуку може да врши следеће врсте обука:
	1) обуку професионалних ватрогасаца ради стицања или продужења рока важења потврде о обучености;
	2) обуку помоћног особља ради стицања или продужења рока важења потврде о обучености;
	3) обуку ради стицања или продужења рока важења посебне оспособљености за обављање послова командира ватрогасне јединице;
	4) обуку ради стицања посебне оспособљености за обављање послова инструктора практичне обуке.
	Обуке из става 2. овог члана се састоје из теоријског и практичног дела, а након завршене обуке проверава се стручна оспособљеност кандидата полагањем испита.
	Центар за обуку је дужан да сачини распоред свих обука које планира у наредној календарској години и да га објави на својој интернет страници или на интернет страници аеродрома на коме се планира одржавање обуке, најкасније до почетка септембра текуће године. 
	
	Документација за издавање потврде о праву на обучавање
	Члан 5.
	Уз захтев за издавање потврде о праву на обучавање прилаже се следећа документација:
	1) решење о регистрацији код надлежног органа;
	2) приручник о раду (Operations Manual);
	3) приручник о обуци (Training Manual).
	Руководећа структура центра за обуку
	Члан 6.
	Руководећа структура центра за обуку се састоји од одговорног руководиоца (Accountable Manager) и руководиоца обукe (Head of Training), који могу да буду исто лице.
	Одговорни руководилац је одговоран да обезбеди довољна финансијска и друга средства за спровођење обуке према одобреним приручницима, а руководилац обукe је одговоран да обезбеди да се процес обуке врши у складу са одобреним приручницима.
	Руководилац обукe може да буде лице које је обављало послове ватрогасно-спасилачког особља најмање две године. 
	
	Наставно особље центра за обуку
	Члан 7.
	Центар за обуку мора да има одговарајући број наставника теоријске обуке и инструктора практичне обуке у зависности од врсте обуке и броја кандидата на обуци.
	Наставник теоријске обуке мора да има стечено високо образовање из одговарајуће научне, односно стручне области на студијама другог степена (дипломске студије - мастер), односно на основним студијама у трајању од најмање четири године и најмање три године радног искуства у струци.
	Инструктор практичне обуке мора да има најмање средњу стручну спрему и важећу потврду о обучености у коју је уписана оспособљеност за инструктора практичне обуке.
	Наставник теоријске обуке може да предаје највише три сродна теоријска предмета, а инструктор практичне обуке може истовремено да обучава највише девет кандидата.
	Вођење документације центра за обуку
	Члан 8.
	Центар за обуку је дужан да поседује и ажурира следећу документацију:
	1) потврду о праву на обучавање;
	2) приручник о раду;
	3) приручник о обуци;
	4) евиденцију лица на обуци (кандидата);
	5) дневник обуке са евиденцијом присутности;
	6) досијеа кандидата;
	7) евиденцију издатих потврда о обучености.
	Приручник о раду 
	Члан 9.
	Приручник о раду центра за обуку мора да садржи:
	1) листу садржаја, листу одобрених измена и листу важећих страна приручника о раду;
	2) податке о руководећој структури центра за обуку;
	3) опис планиране обуке;
	4) списак наставног особља, укључујући њихове квалификације, положене стручне испите и радно искуство; 
	
	5) опис права и обавеза наставног особља и начин њиховог стручног усавршавања и обнове знања;
	6) опис права и обавеза кандидата на обуци;
	7) опис документације центра за обуку и начин њеног вођења;
	8) списак учила, уређаја, опреме, стручне литературе и видео-материјала који се користе у обуци;
	9) списак и адресу полигона и просторија за спровођење обуке и чување документације;
	10) мере за праћење и унапређење обуке.
	Приручник о обуци
	Члан 10.
	Приручник о обуци центра за обуку мора да садржи:
	1) листу садржаја, листу одобрених измена и листу важећих страна приручника о обуци;
	2) програме, планове, циљеве и задатке свих врста обука које центар за обуку спроводи;
	3) наставни садржај и фонд часова по предмету;
	4) начин провере напредовања у обуци; 
	5) програм додатне обуке и процедуре за њено спровођење;
	6) процедуре за процену ефикасности обуке.
	Евиденција лица на обуци 
	Члан 11. 
	Евиденција лица на обуци центра за обуку мора да садржи:
	1) назив центра за обуку;
	2) презиме и име кандидата;
	3) јединствени матични број грађана кандидата, односно број пасоша за кандидате који имају страно држављанство;
	4) податке о почетку и завршетку обуке, као и прекидима обуке;
	5) потпис руководиоца обуке.
	Дневник обуке
	Члан 12.
	Дневник обуке је документ који садржи податке о току обуке, наставном садржају који је обрађен током обуке, времену и трајању одржавања наставе, као и потписе лица која су присуствовала настави, потписе наставника и инструктора који су спроводили обуку и потпис руководиоца обуке.
	Досије кандидата
	Члан 13.
	Досије кандидата мора да садржи:
	1) картон личних података;
	2) пријаву за обуку;
	3) прогрес тестове и завршне тестове;
	4) другу евиденцију и записе који се воде у току обуке;
	5) копију потврде о обучености.
	Евиденција издатих потврда о обучености
	Члан 14.
	Евиденција издатих потврда о обучености мора да садржи:
	1) редни број и датум издавања потврде;
	2) презиме и име кандидата;
	3) временски период у коме је обука спроведена;
	4) печат и потпис одговорног руководиоца и руководиоца обуке.
	Просторије за спровођење обуке
	Члан 15.
	Центар за обуку мора да располаже одговарајућим објектом или другим простором који омогућава успешно спровођење теоријске и практичне обуке, као и просторијама за наставно особље, смештај опреме и учила, школске документације, библиотеке и архиве.
	Просторија центра за обуку у којој се спроводи теоријска обука мора да омогућава смештај најмање 20 лица, као и одговарајућег броја и врсте средстава, опреме и уређаја за успешно одвијање и праћење наставе (персонални рачунари, пројектор, пројекторско платно и сл.).
	Просторије центра за обуку морају да буду изграђене и локацијски смештене тако да спољашња бука не омета одвијање обуке.
	Полигон за извођење практичне обуке
	Члан 16.
	Центар за обуку мора да располаже полигоном за извођење практичне обуке површине од најмање 6.000 
	m² који је заштићен од неовлашћеног уласка одговарајућом оградом.
	За време извођења практичне обуке на полигону мора да се налази опрема и средства за гашење пожара и спасавање из табеле 1. овог правилника, у исправном стању.
	Изван времена спровођења обуке опрема и средства за гашење пожара и спасавање из табеле 1. овог правилника могу да се налазе у објекту ватрогасно-спасилачке службе на аеродрому.
	Табела 1. Минимална опрема и средства за гашење пожара и спасавање
	
		
			
				
				Редни број
				
				
				Опрема/средства за вежбу гашења пожара и спасавања
				
				
				Број/количина
				
			
			
				
				1.
				
				
				Базен за гашење пожара површине 60 m 2, дубине 0,20 
				m
				
				
				1
				
			
			
				
				2.
				
				
				Базен за гашење пожара површине 60 m 2, дубине 0,50 
				m
				
				
				1
				
			
			
				
				3.
				
				
				Посуде за гашење пожара површине 0,60 m 2, дубине 0,20 
				m
				
				
				3
				
			
			
				
				4.
				
				
				Посуде за гашење пожара површине 0,75 m 2, дубине 0,20 
				m
				
				
				3
				
			
			
				
				5.
				
				
				Посуде за гашење пожара површине 0,95 m 2, дубине 0,20 
				m
				
				
				3
				
			
			
				
				6.
				
				
				Посуде за гашење пожара површине 1,20 m 2, дубине 0,20 
				m
				
				
				3
				
			
			
				
				7.
				
				
				Авион или тренажер
				
				
				1
				
			
			
				
				8.
				
				
				Степенице висине 2 m х 1,50 
				m са платформом површине 3,0 
				m2
				
				
				1
				
			
			
				
				9.
				
				
				Тунел за улазак у ватру
				
				
				1
				
			
			
				
				10.
				
				
				Аутомобили или аутобус за вежбу гашења пожара
				
				
				1
				
			
			
				
				11.
				
				
				Импровизовани грађевински објекат димензија 5 m х 6 
				m
				
				
				1
				
			
			
				
				12.
				
				
				Уређај за импровизацију пожара – ватрени зид
				
				
				1
				
			
			
				
				13.
				
				
				Главно ватрогасно возило 
				
				
				2
				
			
			
				
				14.
				
				
				Опрема за спасавање на аеродрому најмање за ватрогасну категорију 6
				
				
				1 комплет
				
			
			
				
				15.
				
				
				Преносна моторна центрифугална пумпа
				
				
				1
				
			
			
				
				16.
				
				
				Превозни и преносни апарати за гашење пожара типа суви прах и типа угљендиоксид
				
				
				по 1 комад од сваке врсте
				
			
			
				
				17.
				
				
				Пенило
				
				
				400 l
				
			
			
				
				18.
				
				
				Приручна средства за гашење пожара: метланице, покривач и буре са песком
				
				
				по 1 комад
				
			
		
	
	III. ПОТВРДА О ПРАВУ НА ОБУЧАВАЊЕ 
	Издавање потврде о праву на обучавање
	Члан 17.
	На основу поднете документације и након спроведене основне провере (одита) Директорат доноси решење којим утврђује да ли подносилац захтева испуњава услове за издавање потврде о праву на обучавање.
	Издавањем потврде о праву на обучавање, Директорат одобрава приручник о раду и приручник о обуци центра за обуку.
	Центар за обуку је дужан да о намери увођења промена у функционални систем које обухватају измене услова рада или вршења обуке у току важења потврде о праву на обучавање обавести Директорат и прибави одобрење Директората за измене у приручнику о раду, односно приручнику о обуци. 
	
	Важење потврде о праву на обучавање
	Члан 18.
	Потврда о праву на обучавање важи годину дана, ако се ради о првом издавању, односно од једне до три године, према дискреционом праву Директората, ако се ради о продужењу рока важења потврде.
	За продужење рока важења потврде о праву на обучавање центар за обуку подноси Директорату захтев за обављање периодичне провере и то најраније 60 дана пре истека рока важења потврде.
	Ако се периодичном провером утврди да центар за обуку и даље испуњава услове под којима је издата потврда о праву на обучавање, Директорат продужава рок важења потврде о праву на обучавање и издаје нов образац те потврде. 
	
	Изглед и садржај обрасца потврде о праву на обучавање дати су у Прилогу 1. овог правилника.
	Суспензија потврде о праву на обучавање
	Члан 19.
	Директорат суспендује потврду о праву на обучавање ако у току важења те потврде утврди да центар за обуку више не испуњава услове прописане овим правилником за издавање потврде о праву на обучавање. 
	
	Суспензија потврде о праву на обучавање траје најдуже шест месеци, почев од дана када је одговорном лицу у центру за обуку достављено решење о суспензији и за време трајања суспензије центар за обуку не може да врши обуку ватрогасно-спасилачког особља.
	Решењем о суспензији потврде о праву на обучавање Директорат може да наложи центру за обуку да отклони уочене неправилности.
	Суспензија потврде о праву на обучавање се укида ако центар за обуку отклони уочене неправилности пре истека суспензије.
	Стављање ван снаге потврде о праву на обучавање
	Члан 20.
	Директорат ставља ван снаге потврду о праву на обучавање:
	1) ако центар за обуку не испуни обавезе које су му наложене решењем о суспензији, до истека рока који је одређен у том решењу; или
	2) непосредно, на основу предлога ваздухопловног инспектора за стављање потврде ван снаге, ако је очигледно да центар за обуку не испуњава услове за обуку ватрогасно-спасилачког особља и да се недостаци у функционисању центра за обуку не могу отклонити до истека рока важења потврде о праву на обучавање.
	IV. ПОТВРДА О ОБУЧЕНОСТИ – САДРЖАЈ И СПРОВОЂЕЊЕ ИСПИТА, ИЗДАВАЊЕ И ВАЖЕЊЕ ПОТВРДЕ 
	
	Услови за приступање обуци
	Члан 21.
	Кандидат може да приступи обуци за стицање потврде о обучености за обављање посла професионалног ватрогасца ако центру за обуку претходно поднесе доказ о општој здравственој способности и доказ о томе да је у овлашћеној организацији завршио обуку за безбедан рад и руковање изолационим апаратима.
	За приступање обуци за обављање посла командира ватрогасне јединице, односно инструктора практичне обуке кандидат мора да поседује важећу потврду о обучености за обављање послова професионалног ватрогасца.
	Полагање испита 
	Члан 22.
	Након завршене обуке кандидат полаже у центру за обуку испит за стицање или продужење рока важења потврде о обучености, односно за упис посебних оспособљености.
	Испит из става 1. овог члана се састоји од теоријског и практичног дела, с тим да кандидат може да полаже практичан део испита тек кад у целости положи теоријски део испита.
	Теоријски део испита за стицање потврде о обучености 
	Члан 23.
	Teоријски део испита за стицање потврде о обучености професионалних ватрогасаца обухвата следеће предмете: 
	
	1) Средства за гашење пожара и њихова примена;
	2) Ватрогасна техника и опрема;
	3) Познавање рејона аеродрома и кодираних карата;
	4) Ваздухоплови и њихове конструкције;
	5) Познавање прве медицинске помоћи;
	6) Превентивна заштита од пожара;
	7) Ваздухопловни прописи и прописи о заштити од пожара;
	8) Опасне материје;
	9) Поступак у случају опасности;
	10) Тактика гашења пожара и спасавања.
	Teоријски део испита за стицање потврде о обучености помоћног особља обухвата предмете из става 1. овог члана осим предмета: Познавање рејона аеродрома и кодираних карата и Тактика гашења пожара и спасавања.
	Теоријски део испита за упис посебних оспособљености 
	Члан 24.
	Тeоријски део испита за упис посебне оспособљености за обављање послова командира ватрогасне јединице обухвата следеће предмете:
	1) Средства за гашење пожара и њихова примена;
	2) Ватрогасна техника и опрема;
	3) Познавање рејона аеродрома и кодираних карата;
	4) Ваздухоплови и њихове конструкције;
	5) Познавање прве медицинске помоћи;
	6) Превентивна заштита од пожара;
	7) Ваздухопловни прописи и прописи о заштити од пожара;
	8) Трагање и спасавање;
	9) Поступак у случају опасности;
	10) Тактика гашења пожара и спасавања;
	11) Опасне материје.
	Тeоријски део испита за упис посебне оспособљености за обављање послова инструктора практичне обуке обухвата следеће предмете:
	1) Ватрогасна техника и опрема;
	2) Ваздухоплови и њихове конструкције;
	3) Познавање прве медицинске помоћи;
	4) Методика наставе;
	5) Поступак у случају опасности;
	6) Тактика гашења пожара и спасавања;
	7) Опасне материје.
	Теоријски део испита за продужење рока важења потврде о обучености 
	
	Члан 25.
	Teоријски део испита за продужење рока важења потврде о обучености професионалних ватрогасаца обухвата следеће предмете:
	1) Ваздухоплови и њихове конструкције;
	2) Познавање прве медицинске помоћи;
	3) Поступак у случају опасности;
	4) Тактика гашења пожара и спасавања;
	5) Опасне материје.
	Teоријски део испита за продужење рока важења потврде о обучености помоћног особља обухвата следеће предмете:
	1) Поступак у случају опасности;
	2) Опасне материје.
	Teоријски део испита за продужење рока важења потврде о обучености са уписаном оспособљеношћу за командира ватрогасне јединице обухвата следеће предмете:
	1) Познавање рејона аеродрома и кодираних карата;
	2) Ваздухоплови и њихове конструкције;
	3) Познавање прве медицинске помоћи;
	4) Трагање и спасавање;
	5) Поступак у случају опасности;
	6) Тактика гашења пожара и спасавања;
	7) Опасне материје.
	Спровођење теоријског дела испита 
	Члан 26.
	Теоријски део испита спроводе наставници теоријске обуке центра за обуку усменим путем или путем писмених тестова или, ако за то постоје технички услови, путем тестова на рачунару.
	Ако се испит полаже путем писмених тестова или на рачунару, сматра се да је кандидат положио предмет ако тачно одговори на најмање 75 % испитних питања.
	Кандидат који не положи неки од прописаних теоријских предмета има право на један поправни испит из тог предмета.
	Центар за обуку ближе одређује начин полагања теоријског дела испита о чему је дужан да благовремено и на одговарајући начин обавести кандидате.
	Практичан део испита 
	Члан 27.
	Практичан део испита се састоји од провере практичне оспособљености кандидата за обављање оних послова за које су се кандидати обучавали, укључујући и проверу њихове физичке спремности.
	Практичан испит спроводе инструктори практичне обуке центра за обуку, који по завршеном испиту оцењују кандидата оценом „положио” или „није положио” и потписују извештај о испиту.
	Кандидат који не положи практичан део испита има право на један поправни испит.
	Надзор над спровођењем испита 
	Члан 28.
	Центар за обуку је дужан да о времену и месту спровођења теоријског и практичног дела испита обавести Директорат.
	Издавање и важење потврде о обучености
	Члан 29.
	Кандидату који је завршио обуку професионалног ватрогасца ради стицања потврде о обучености и положио испит, центар за обуку издаје потврду о обучености са роком важења од две године.
	Имаоцу потврде о обучености професионалног ватрогасца који је завршио обуку за продужење рока важења потврде о обучености и положио испит, центар за обуку продужава рок важења потврде о обучености на период од две године.
	Кандидату који је завршио обуку помоћног особља ради стицања потврде о обучености и положио испит, центар за обуку издаје потврду о обучености са роком важења од три године.
	Имаоцу потврде о обучености помоћног особља који је завршио обуку за продужење рока важења потврде о обучености и положио испит, центар за обуку продужава рок важења потврде о обучености на период од три године.
	Упис и важење посебних оспособљености 
	Члан 30.
	Кандидату који је завршио обуку ради стицања посебне оспособљености за обављање посла командира ватрогасне јединице, односно ради стицања посебне оспособљености за обављање посла инструктора практичне обуке и положио испит, центар за обуку уписује у потврду о обучености посебну оспособљеност за обављање одговарајућих послова. 
	
	Посебне оспособљености из става 1. овог члана су важеће ако је важећа потврда о обучености у коју су те оспособљености уписане.
	Признавање обуке завршене у страној држави
	Члан 31.
	Директорат може да призна обуку за обављање послова професионалног ватрогасца или инструктора практичне обуке која је завршена у страној држави под следећим условима:
	1) ако та обука по свом садржају одговара обуци која се спроводи у Републици Србији; 
	
	2) ако је та обука спроведена у центру, организацији, установи и сл. која је за то сертификована од стране надлежног тела те државе.
	На основу решења Директората о признавању обуке завршене у страној држави кандидат може да приступи испиту ради стицања потврде о обучености, односно уписа оспособљености инструктора практичне обуке.
	Испит из става 2. овог члана спроводи овлашћени центар за обуку, на начин прописан овим правилником. 
	
	Образац потврде о обучености 
	Члан 32.
	Образац потврде о обучености се израђује двојезично, на српском и енглеском језику, на хартији беле боје, правоугаоног облика, димензија 100 mm x 135 
	mm.
	Изглед и садржај обрасца потврде о обучености дати су у Прилогу 2. овог правилника.
	V. ПРЕЛАЗНЕ И ЗАВРШНЕ ОДРЕДБЕ
	Важење уверења о оспособљености за обучавање ватрогасно-спасилачког особља 
	
	Члан 33. 
	Уверења о оспособљености за обучавање ватрогасно-спасилачког особља која су издата на основу Правилника о условима које мора да испуњава центар за обуку особља које обавља послове ватрогасно-спасилачког обезбеђења и ватрогасно-спасилачке службе на аеродрому и летилишту („Службени гласник РС”, бр. 47/05 и 92/05) важе до истека рока важења који је у њима наведен, а најкасније годину дана од дана ступања овог правилника на снагу, односно до издавања одговарајуће потврде о праву на обучавање на основу одредаба овог правилника. 
	
	Важење потврда о обучености издатих на основу важећих прописа
	Члан 34. 
	Потврде о обучености издате на основу Правилника о садржају и изгледу потврде о обучености ватрогасно-спасилачког особља („Службени гласник РС”, број 131/04) важе до истека рока који је у њима наведен.
	По истеку рока из става 1. овог члана центар за обуку издаје образац потврде о обучености у складу са одредбама овог правилника.
	Лица која обављају послове инструктора практичне обуке у центру за обуку су дужни да заврше обуку и положе испит за упис посебне оспособљености инструктора практичне обуке најкасније годину дана од дана ступања овог правилника на снагу. 
	
	Примена овог правилника на започету обуку
	Члан 35. 
	Кандидати који су започели обуку за стицање потврде о обучености могу да заврше обуку и полажу испит по пропису који је важио пре ступања на снагу овог правилника. 
	
	Кандидатима из става 1. овог члана који заврше обуку и положе испит центар за обуку издаје образац потврде о обучености у складу са одредбама овог правилника. 
	
	Престанак важења других прописа
	Члан 36. 
	Ступањем на снагу овог правилника престају да важе Правилник о садржају и изгледу потврде о обучености ватрогасно-спасилачког особља („Службени гласник РС”, број 131/04) и Правилник о условима које мора да испуњава центар за обуку особља које обавља послове ватрогасно-спасилачког обезбеђења и ватрогасно-спасилачке службе на аеродрому и летилишту („Службени гласник РС”, бр. 47/05 и 92/05).
	Ступање Правилника на снагу
	Члан 37.
	Овај правилник ступа на снагу осмог дана од дана објављивања у „Службеном гласнику Републике Србије”.
	Број 1/0-01-0005/2012-0015
	У Београду, 22. фебруара 2013. године 
	Управни одбор
	Председник, 
	Милутин Мркоњић, с.р. 
	
	
	

