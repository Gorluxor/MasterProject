



На основу члана 23. став 8. Закона о добробити животиња 
(„Службени гласник РС”, број 41/09), 
Министар пољопривреде, шумарства и водопривреде уз 
сагласност министра за инфраструктуру, доноси
ПРАВИЛНИК
о условима у погледу превозних средстава у којима се 
превозе животиње
„Службени гласник РС“, број 14 од 17. марта 2010.
Члан 1.
Овим правилником се прописују ближи услови које морају да 
испуне превозна средства у којима се превозе животиње (у даљем тексту: превозна 
средства).
Члан 2.
Поједини изрази употребљени у овом правилнику имају следеће 
значење:
1) навигациони систем је сателитски или други технолошки 
систем, који обезбеђује свеобухватно, трајно, тачно и сигурно позиционирање 
превозног средства;
2) контејнер је сандук, кутија, кавез или било која друга 
чврста конструкција за транспорт животиња у превозном средству;
3) брод за превоз животиња је превозно средство водног 
саобраћаја које је намењено за превоз животиња, изузев трајекта или брода са 
покретним контејнерима у којима су смештене животиње;
4) дужи превоз је сваки превоз који траје дуже од осам 
часова а почиње утоваром прве животиње у превозно средство и завршава се 
истоваром последње животиње.
Члан 3.
Превозна средства и опрема за превоз животиња треба да буду 
израђени тако да се:
1) избегну повреде, бол, патња и мучење животиња;
2) обезбеди сигурност животиња током превоза; 

3) спречи могућност да животиње побегну или испадну из 
превозног средства;
4) обезбеди заштита животиња од неповољних временских 
прилика и екстремних температура; 
5) обезбеди довољно слободног простора изнад животиње, која 
стоји у свом природном положају у циљу одржавања циркулације;
6) обезбеди приступ животињама, да оне могу да се 
прегледају и да им се пружи одговарајућа нега;
7) обезбеди квалитет и квантитет ваздуха, који одговара 
врстама животиња које се превозе;
8) омогући лако чишћење и дезинфекција; 
9) обезбеди подна површина која спречава клизање;
10) обезбеди подна површина која на најмању могућу меру 
смањује изливање урина и фецеса; 
11) обезбеди довољно осветљење за преглед и бригу о 
животињама током превоза.
Превозна средства и опрема за превоз животиња треба да буду 
довољно чврсти да издрже тежину животиње и оптерећење при кретању превозног 
средства.

Превозна средства у којима се налазе преграде за груписање 
и заштиту животиња треба да буду лаке за руковање.
За животиње које морају да буду везане, треба обезбедити 
адекватну опрему у превозном средству.
Контејнери у којима животиње не могу да се виде треба да 
имају на врху јасну ознаку која указује на присуство животиња.
Члан 4.
Подови у превозном средству се израђују од нерђајућег 
материјала који се лако одржава и који омогућује да се избегне неудобност, стрес 
и повреде животиња. 
Члан 5.
Превозно средство мора да има адекватну вентилацију, 
имајући у виду број и врсту животиња које се превозе.
Вентилација треба да обезбеди довољно кисеоника животињама, 
уклони непријатне мирисе и гасове и регулише температуру и влажност.
Контејнери се смештају тако да не ометају вентилацију.
Члан 6.
Превозно средство је опремљено светлосним уређајем, фиксним 
или преносним који је довољан за преглед, храњење и напајање животиња.
Члан 7.
Опрема за утовар и истовар израђује се тако да спречи 
повреде и патњу животиња и обезбеди њихову сигурност, као и да се лако чисти, 
пере и дезинфикује.
Опрема за утовар и истовар мора да има бочну заштиту, а њен 
под не сме да буде клизав. 
Утовар и истовар се обавља помоћу одговарајућих рампи, 
лифтова или утоварних ограда.
Опрема за утовар и истовар мора да одговара намени и да 
буде исправна.
Рампе за свиње, телад и коње морају да буду под нагибом до 
20°, што је 36,4% у хоризонтали, а рампе за овце и говеда, изузев телади, под 
углом од 26°34’, што је 50% у хоризонтали. 
Рампе чији је нагиб већи од 10°, што је 17,6% у хоризонтали 
рампе морају да буду снабдевене лествама и бочним баријерама, како би се 
животиње пеле и спуштале дуж рампе без потешкоћа и ризика од повреда. 

Платформе које се дижу и горње платформе морају да имају 
безбедносне ограде.
Члан 8.
Сваки железнички вагон и друмско возило у којима се превозе 
животиње мора да буде јасно и видљиво обележено, тако да указује на транспорт 
живих животиња.
Члан 9.
Брод за превоз животиња мора да има:
1) ограду, оборе и палубе који одговарају животињама које 
се превозе и који су довољно чврсти, што се израчунава приликом изградње или 
реконструкције брода у складу са посебним прописима;
2) аларм за узбуњивање у случају прекида електричне 
енергије, квара вентилационог система, осветљења, система снабдевања свежом 
водом и дренажног система који је уграђен у кормиларницу;
3) извор електричне енергије довољно јак да трајно обезбеди 
вентилациони систем и систем расвете у условима нормалног рада брода и резервни 
извор електричне енергије који може три дана да замени основни извор;
4) одговарајуће пролазе, рампе и ходнике између кеја и 
палубе брода;
5) пролазе у броду који одговарају врсти животиња које се 
превозе; 
6) дренажни систем и одводе одговарајућег капацитета којима 
се отпадне воде празне помоћу пумпи или избацивача воде, као и резервне пумпе у 
случају квара; 
7) одвојене просторе за залихе свеже воде, хране и 
одговарајуће простирке за животиње;
8) систем за континуирано снабдевање свежом водом, довољан 
број појилица и резервни црпни систем за напајање свежом водом за случај квара у 
примарном систему;
9) опрему за храњење животиња; 
10) противпожарну опрему у простору у коме се налазе 
животиње у складу са посебним прописима; 
11) одговарајући вентилациони систем, довољног капацитета 
који омогућава:
– 40 измена ваздуха у сату, ако се ради о затвореном 
простору висине до 2,30 м;
– 30 измена ваздуха у сату, ако се ради о затвореном 
простору висине веће од 2,30 м;
– 75% од капацитета из прве и друге алинеје ове тачке, ако 
се ради о простору који је делимично затворен.
Члан 10.
На трајекту се животиње превозе у друмским возилима, 
железничким вагонима и контејнерима.
Трајект мора да има:
1) довољан број сигурносних места која омогућују да се 
друмска возила, железнички вагони и контејнери причврсте за трајект;
2) аларм за узбуњивање у случају прекида електричне 
енергије у вентилационом систему и резервни извор енергије, како би се осигурало 
одржавање вентилације.
Члан 11.
У превозним средствима ваздушног саобраћаја животиње морају 
да се превозе у контејнерима који одговарају врсти животиња.
Члан 12.
Железнички вагон, друмско возило и брод за превоз животиња 
код дужег превоза животиња морају да имају: 
1) кров од светлог материјала изолован на одговарајући 
начин;
2) довољан број преграда у односу на број и врсту животиња; 

3) хранилице и појилице конструисане и постављене на начин 
који одговара врсти животиња које треба хранити и напајати;
4) резервоар са водом чији капацитет износи најмање 1,5 % 
максималне попуњености теретом тог превозног средства, који је направљен тако да 
може да се провери ниво воде у резервоару и који је повезан са уређајима за 
напајање. 
Члан 13.
Друмско возило код дужег превоза животиња мора да има 
вентилациони систем који обезбеђује температуру од 5°С до 30°С у превозном 
средству, са толеранцијом од ±5°C, без обзира да ли се друмско возило креће или 
стоји.
Вентилациони систем у друмском возилу код дужег превоза 
мора да обезбеди равномерну циркулацију ваздуха кроз цело превозно средство са 
минималним протоком ваздуха номиналног капацитета од 60 m3/h/KN попуњености 
теретом превозног средства и који може да ради најмање четири сата независно од 
рада мотора превозног средства.
Члан 14.
Друмско возило код дужег превоза животиња мора да има 
систем за праћење температуре ваздуха у превозном средству са уређајем за 
бележење тих података и алармним системом. 
Сензори за праћење температуре морају да буду постављени у 
оним деловима друмског возила, који су највише изложени лошим временским 
утицајима. 
Добијени подаци о температури морају да имају датум мерења.
Алармни систем упозорава возача када температура ваздуха у 
друмском возилу пређе дозвољену границу.
Члан 15.
Друмско возило код дужег превоза животиња мора да има 
навигациони систем.
Члан 16.
Овај правилник ступа на снагу осмог дана од дана 
објављивања у „Службеном гласнику Републике Србије”. 
Број 110-00-00300/2009-09
У Београду, 9. марта 2010. године
Министар,
др Саша Драгин, с.р.

