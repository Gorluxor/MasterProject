


	
	Zakon


	
	На основу члана 64. став 8. Закона о дивљачи и ловству („Службени гласник РС”, број 18/10),
	Министар пољопривреде, трговине, шумарства и водопривреде, доноси
	
	ПРАВИЛНИК
	о ловачком испиту
	
	"Службени гласник РС", број 26 од 5. априла 
	2012.
	
	Члан 1.
	Овим правилником ближе се прописује начин и програм полагања ловачког испита, изглед и садржина обрасца уверења о положеном ловачком испиту, као и изглед и садржина обрасца записника о полагању ловачког испита.
	Члан 2.
	Ловачки испит се полаже на основу Програма полагања ловачког испита (у даљем тексту: Програм) датог у Прилогу 1 – Програм полагања ловачког испита, који је одштампан уз овај правилник и чини његов саставни део.
	Члан 3.
	Полагање ловачког испита спроводи се на начин да се обезбеди провера теоријских и практичних садржаја по завршеној обуци за полагање ловачког испита, која се спроводи по Програму од стране предавача са одговарајућом лиценцом за обављање одређених послова у ловству, у складу са законом којим се уређује ловство и које је својим актом овластио ловачки савез који организује полагање ловачког испита.
	Члан 4.
	Ловачки испит полаже се пред комисијом за полагање ловачког испита (у даљем тексту: Комисија) коју образује ловачки савез, у складу са законом којим се уређује ловство.
	Комисија се састоји од председника и два члана који имају лиценцу за обављање одређених послова у ловству, у складу са законом којим се уређује ловство.
	Члан 5.
	Ловачки испит полаже се у просторијама ловачког савеза или код правног лица које обезбеди:
	1) предаваче са одговарајућом лиценцом за обављање одређених послова у ловству, у складу са законом којим се уређује ловство;
	2) одговарајући простор, опрему и наставна средства за проверу теоријске и практичне обучености, који чине ловиште, стрелиште, кинолошке манифестације, ловачки трофеји, прибор за оцењивање трофеја, ловачко оружје и муниција, пројектор, видео бим, литература и сл.
	Члан 6.
	Кандидат који се пријављује за полагање ловачког испита подноси захтев за полагање ловачког испита ловачком савезу, уз који прилаже доказ да је обучено да рукује ловачким оружјем, који се издаје у складу са прописима о оружју и муницији.
	Ловачки савез утврђује место и датум одржавања ловачког испита, као и списак кандидата, о чему обавештава кандидате најкасније 30 дана пре датума полагања ловачког испита.
	О месту и датуму полагања ловачког испита ловачки савез обавештава надлежног ловног инспектора најкасније осам дана пре датума одржавања ловачког испита.
	Члан 7.
	Кандидат се оцењује оценом: ПОЛОЖИО или НИЈЕ ПОЛОЖИО. 
	Оцена кандидата уноси се у записник о полагању ловачког испита.
	Изглед и садржина обрасца записника из става 2. овог члана дати су у Прилогу 2 – Записник о полагању ловачког испита, који је одштампан уз овај правилник и чини његов саставни део.
	Члан 8.
	Кандидата који омета одржавање ловачког испита председник Комисије удаљава са испита и констатује да је Кандидат удаљен са испита.
	Кандидат који је удаљен са полагања ловачког испита на ловачки испит може поново изаћи после шест месеци од дана удаљавања са полагања ловачког испита.
	Члан 9.
	Кандидату који положи ловачки испит издаје се уверење о положеном ловачком испиту, у складу са законом којим се уређује ловство.
	Изглед и садржина обрасца уверења из става 1. овог члана дати су у Прилогу 3 – Уверење о положеном ловачком испиту, који је одштампан уз овај правилник и чини његов саставни део.
	Члан 10.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-00042/2012-09
	У Београду, 19. марта 2012. године
	Министар,
	
	Душан Петровић, с.р.
	
	Прилог 1
	ПРОГРАМ ПОЛАГАЊА ЛОВАЧКОГ ИСПИТА
	Полагање ловачког испита спроводи се провером теоријских и практичних садржаја из следећих области:
	1) Ловачки обичаји и култура:
	(1) основа ловачких обичаја и ловне културе (историјат ловства и ловних прописа, најважнији ловачки обичаји и њихов значај и питање представљања културе лова),
	(2) основе из законодавства које се односе на ловство (право на лов, ловна карта, издавање дозволе за лов, попуњавање извештаја о извршеном лову, накнада за уловљену дивљач, пратећа документација за уловљену дивљач и њене делове),
	3) остали прописи којима се уређује дивљач и ловство;
	2) Биологија и болести дивљачи:
	(1) врсте сисара и птица сврстане у ловну дивљач и њихове најзначајније особине (подела дивљачи по статусу заштите, најугроженије заштићене и строго заштићене врсте дивљих сисара и птица, распрострањење, биологија, морфологија и време репродукције, трајање ловне сезоне/ловостај),
	(2) исхрана и прихрањивање дивљачи у ловишту (обрада и подизање поља и ремиза за дивљач, прикупљање и изношење хране, соли и медикамената у ловиште),
	(3) болести дивљачи (најчешће болести од којих оболева крупна длакава, ситна длакава и перната дивљач и крупне звери, зоонозе и мере за спречавање појаве, ширења и сузбијања болести дивљачи),
	(4) здравствена заштита дивљачи (мере здравствене заштите дивљачи, мере за спречавање штете на дивљачи и штете од дивљачи, нешкодљиво уклањање лешева дивљих животиња и паса и мачака луталица),
	(5) утврђивање броја, структуре и стања дивљачи у ловишту (праћење, осматрање и бројање дивљачи), 
	
	(6) поступак са уловљеном дивљачи и промет дивљачи (обележавање уловљене дивљачи, одстрањивање утробе – изнутрица, припрема за пренос – транспорт, хлађење уловљене дивљачи и поступак са трофејом у току транспорта – ношења на обраду);
	3) Газдовање ловиштем, услови и начини лова: 
	(1) ловиште (појам ловишта, подела ловишта, уређивање ловишта, ловни и ловно-технички објекти, побољшање природних услова станишта у ловишту),
	(2) планска документа за газдовање ловиштем (програм развоја ловног подручја, ловна основа ловишта, годишњи план газдовања ловиштем, програм насељавања дивљачи),
	(3) услови и начини лова дивљачи (начини лова, организација извођења лова крупне, ситне длакаве и ситне пернате дивљачи и крупних звери, употреба ловачких паса, сокола и птица грабљивица у лову),
	(4) трофеји дивљачи (процена трофеја у природи и трофејни лист);
	4) Ловачко оружје, муниција и ловна балистика: 
	(1) ловачко оружје и муниција и техника гађања (историјат, подела, врсте и намена ловачког оружја, муниција за ловачко оружје и њене особине, нишански уређаји и справе, техника гађања ловачким оружјем, ловна балистика, ограничења употребе ловачког оружја и ловачке муниције и ловно стрељаштво),
	(2) мере безбедности у лову (прописи о мерама безбедности у лову, мере безбедности при доласку у лов, у току лова и при повратку из лова и спречавање појаве и ширења пожара),
	(3) прва помоћ у лову (повреде у лову, поступак са повређеним лицем, прва помоћ повређеном, пренос, превоз до медицинске установе и ризици);
	5) Ловна кинологија: 
	(1) ловна кинологија (врсте ловачких паса, употреба ловачких паса у лову, обука ловачких паса и пратећа документација за ловачке псе),
	(2) болести ловачких паса (најчешће болести од којих обољевају ловачки пси, зоонозе и мере за спречавање појаве, ширења и сузбијања болести ловачких паса).
	Правне изворе и литературу за полагање ловачког испита чине:
	1) Закон о дивљачи и ловству („Службени гласник РС”, број 18/10) и подзаконски акти донети на основу њега;
	2) Закон о оружју и муницији („Службени гласник РС”, бр. 9/92 , 53/93 – др. закон, 67/93 – др. закон, 48/94 – др. закон, 44/98 , 39/03 , 85/05 – др. закон, 101/05 – др. закон и 27/11 – УС);
	3) Закон о заштити природе („Службени гласник РС”, бр. 36/09 , 88/10 и 91/10 – исправка); 
	
	4) Закон о добробити животиња („Службени гласник РС”, број 41/09); 
	5) Закон о ветеринарству („Службени гласник РС”, бр. 91/05 и 30/10); 
	6) Закон о шумама („Службени гласник РС”, број 30/10); 
	7) уџбеници и практикуми образовних установа у којима се проучавају предмети из области ловства;
	8) Велика илустрована енциклопедија ловства, у две књиге, штампана 1993. године у издању „Грађевинске књиге” Београд и „Дневник” Нови Сад и Ловачки приручници;
	9) прописи Кинолошког савеза Србије.
	
	
	
	
	
	
	
	
	

