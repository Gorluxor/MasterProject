


	
	Zakon


	
			На основу члана 24. Закона о раду („Службени гласник РС”, бр. 24/05, 61/05, 54/09, 32/13, 75/14 и 13/17 – одлука УС), члана 36. став 1. тачка 1. и члана 61. став 2. Статута Коморе јавних извршитеља („Службeни глaсник РС”, број 105/16), 
			Извршни одбор Коморе јавних извршитеља (у даљем тексту: Извршни одбор), на седници одржаној 25. маја 2018. године, доноси
			ПРАВИЛНИК
			o организацији и систематизацији послова у Стручној служби Коморе јавних извршитеља
			"Службени гласник РС", број 49 од 27. јуна 2018.
			Члан 1.
			Овим правилником, утврђује се и дефинише организација Стручне службе Коморе јавних извршитеља (у даљем тексту: Служба), као и основни елементи систематизације послова Службе, односно номенклатуре послова, врсте и степена стручне спреме, врсте послова и други посебни услови за обављање послова, као и општа права, обавезе и одговорности запослених у вези са обављањем систематизованих послова.
			Члан 2.
			Служба обавља стручне, административне, техничке и друге сличне послове за потребе Коморе јавних извршитеља (у даљем тексту: Комора).
			Члан 3.
			Организација Службе је у функцији целовитог, квалитетног и благовременог обављања послова за потребе Коморе.
			Овим правилником се посебно уређује структура и делокруг рада Службе.
			Члан 4.
			Служба је организована као јединствена целина унутар које сви запослени обављају послове из своје надлежности за потребе Коморе.
			Члан 5.
			Запослени у Служби, према правима, обавезама и одговорностима које обављају, могу бити запослени са посебним овлашћењима и одговорностима и запослени на извршним пословима.
			Запослени са посебним овлашћењима и одговорностима
			Права, обавезе и одговорности запослених са посебним овлашћењима и одговорностима, односно запослених на руководећим пословима су:
			– Успостављање високих моралних принципа и стандарда у обављању послова из своје надлежности;
			– Поштовање принципа доброг познавања свих запослених Службе;
			– Дефинисање јасних оперативних и технолошких упутстава за рад на пословима из свог делокруга рада;
			– Сопствено укључивање и ангажовање запослених којима руководи у спровођењу дефинисаних радних задатака;
			– Отклањање евентуалних неправилности и недостатака из делокруга свог рада;
			– Праћење, анализирање и старање о правилној примени законских прописа, општих аката и одлука органа Коморе;
			– Предлагање програма рада, израда одговарајућих планова и подношење извештаја о раду Службе којом руководи;
			– Организовање извршења програма рада, одговарајућих послова и других послова и задатака;
			– Давање инструкција запосленима Службе о начину извршавања програма рада, текућих послова и задатака;
			– Праћење и координација извршавањем послова у оквиру Службе;
			– Дефинисање радних задатака запосленима Службе и контролисање њиховог извршења;
			– Потписивање докумената из своје надлежности (у складу са посебном одлуком);
			– Одговорност за благовремено и квалитетно извршавање послова из надлежности Службе;
			– Спровођење мера заштите интегритета података Службе;
			– Старање и одговорност за радну дисциплину Службе којом руководи.
			Права, обавезе и одговорности запослених на извршним пословима су: 
			– Благовремено и квалитетно извршавају послове који су утврђени овим правилником;
			– Сачињавају планове рада и извештаје о раду из свог делокруга рада;
			– Покрећу иницијативу и дају предлоге за унапређење метода рада и радних поступака;
			– Стручно се усавршавају за обављање послова за које су задужени;
			– Потписују документа из своје надлежности (у складу са посебном одлуком);
			– Чувају и архивирају документацију из делокруга рада;
			– Спроводе мере заштите интегритета података Коморе;
			– Спроводе мере безбедности и заштите живота и здравља на раду;
			– У вршењу послова, запослени међусобно сарађују и једни другима пружају стручну помоћ;
			– Обављају и друге послове по налогу непосредног руководиоца, а који одговарају њиховој стручној спреми и радној способности.
			Начин руковођења и организација рада
			Члан 6.
			Радом Службе руководи генерални секретар Коморе као запослени са посебним овлашћењима и одговорностима, који за свој рад и рад Службе непосредно одговара председнику Коморе. 
			Начин обављања послова, односно процедуру рада из надлежности Службе утврђене овим правилником, генерални секретар Коморе, као лице са посебним овлашћењима и одговорностима, дужан је да дефинише и пренесе до непосредних извршилаца и да обезбеди њихово извршење.
			На предлог генералног секретара, председник Коморе одређује запосленог у Служби које руководи радом Службе у одсуству генералног секретара Коморе.
			Члан 7.
			Сваки запослени је непосредно одговоран генералном секретару Коморе за стручно и благовремено извршавање својих послова, а у његовом одсуству одговоран је председнику Коморе и запосленом који замењује генералног секретара.
			Уколико потреба и врста послова у надлежности Службе то захтева, сваки запослени распоређен на одређено радно место у складу са одредбама овог правилника, дужан је да обавља и друге послове у оквиру своје стручне спреме и радне оспособљености, по непосредном налогу генералног секретара Коморе и председника Коморе. 
			Члан 8.
			Запослени су одговорни за законито, благовремено и ефикасно обављање послова из делокруга свога рада, на начин којим се обезбеђује пуно радно ангажовање и рационално коришћење средстава рада Коморе.
			Опис послова, услови за заснивање радног односа и распоређивање на радна места 
			Члан 9.
			Овим правилником утврђују се основни елементи систематизације Службе, односно номенклатура послова, врста и степен стручне спреме, врста посла и други посебни услови за обављање послова, као и општа права, обавезе и одговорности запослених у вези са обављањем систематизованих послова.
			Члан 10.
			Систематизовани послови садрже следеће елементе:
			– Назив посла – радног места
			– Потребни услови за обављање посла:
			1. Назив и степен стручне спреме
			2. Радно искуство
			3. Посебна знања
			– Опис послова
			– Платну групу (коефицијент).
			Члан 11.
			Посао представља скуп истородних или међусобно сличних радних задатака који чине заокружену радну целину, за чије обављање се захтева одређена стручност, вештина, знање, одговорност, способност, јасно разграничен од других послова који се обављају у оквиру Службе.
			Члан 12.
			У зависности од врсте послова, овлашћења и одговорности који запослени има при обављању одређених послова, утврђује се следећа номенклатура назива послова са одговарајућим радним искуством:
			
				
					
					
					
				
				
					
						
							Ред. број
						
						
							НОМЕНКЛАТУРА НАЗИВА ПОСЛА (РАДНОГ МЕСТА)
						
						
							Године радног искуства у струци
						
					
				
				
					
						
							I
						
						
							ЛИЦЕ СА ПОСЕБНИМ ОВЛАШЋЕЊИМА И ОДГОВОРНОСТИМА
						
					
					
						
							1.
						
						
							Генерални секретар
						
						
							8
						
					
					
						
							II
						
						
							ИЗВРШНИ ПОСЛОВИ
						
					
					
						
							1.
						
						
							Координатор за послове надзора 
						
						
							7
						
					
					
						
							2.
						
						
							Сарадник за послове надзора 
						
						
							5
						
					
					
						
							3.
						
						
							Сарадник за послове едукације и стручног усавршавања 
						
						
							3
						
					
					
						
							4.
						
						
							Сарадник за односе са јавношћу и послове сарадње
						
						
							4
						
					
					
						
							5.
						
						
							Сарадник за опште правне послове 
						
						
							5
						
					
					
						
							6.
						
						
							ИТ администратор 
						
						
							3
						
					
					
						
							7.
						
						
							Пословни секретар 
						
						
							3
						
					
				
			
			Члан 13.
			Поред утврђеног стручног назива посла, додаје се конкретна врста посла која произилази из садржаја послова, уколико сам стручни назив не одређује садржај посла.
			Члан 14.
			За успешно обављање послова утврђују се потребни услови за рад (врста и степен стручне спреме, радно искуство, посебна знања и други услови). 
			Члан 15.
			Услови за рад не могу да садрже одредбе којима се запосленом дају мања права или утврђују неповољнији услови рада од права и услова који су утврђени Законом о раду.
			Члан 16.
			Степен стручне спреме подразумева стручну спрему одређене врсте занимања, стечене у образовним установама, у складу са прописима о образовању, која је потребна за обављање послова утврђених овим правилником.
			У оквиру одређеног степена стручне спреме потребног за извршавање послова, може се утврдити следећа стручна спрема:
			Висока стручна спрема – завршен факултет – правни, факултет организационих наука, факултет политичких наука и други факултет VII степена стручности у зависности од врсте и сложености посла.
			Виша стручна спрема – завршена виша школа – правна, економска, финансијска, техничка или друга стручна спрема, као и одговарајућа занимања VI степена стручности у зависности од врсте и сложености посла.
			Средња стручна спрема – завршена средња школа – правна, економска, финансијска, техничка или друга стручна спрема, као и одговарајућа занимања IV степена стручности у зависности од врсте и сложености посла.
			Члан 17.
			За све послове систематизацијом се утврђује одговарајући степен стручне спреме који је услов за заснивање радног односа и рад на одређеним пословима. 
			Члан 18.
			Радно искуство за обављање послова утврђује се према стварним захтевима процеса рада, услова рада, степену сложености послова и одговорности.
			Радним искуством сматра се време које је запослени провео на раду после стицања стручне спреме која је услов рада за заснивање радног односа.
			Члан 19.
			Као посебан услов за рад могу се утврдити посебна знања за одређене послове, а у складу са потребама посла.
			За све послове средње, више и високе стручне спреме неопходно је знање рада на рачунару, а уколико то захтевају потребе посла и знање страног језика и положен испит за службеника за јавне набавке. 
			Посебна знања доказују се одговарајућим дипломама и уверењима.
			Члан 20.
			Саставни део овог правилника чини табеларни преглед систематизованих послова који садржи назив посла односно радног места, опис послова, коефицијент, врсту и степен стручне спреме, радно искуство и друге услове потребне за рад. 
			Члан 21.
			Ступањем на снагу овог правилника, престаје да важи Правилник о унутрашњој организацији и систематизацији послова Коморе извршитеља Републике Србије од 30. јула 2015. године.
			Члан 22.
			Овај правилник ступа на снагу по добијању сагласности Министарства правде и објављује се у „Службеном гласнику Републике Србије”.
			За Председника Извршног одбора,
			Миодраг Грујовић, с.р.
			ТАБЕЛАРНИ ПРЕГЛЕД ПОСЛОВА (РАДНИХ МЕСТА) У СТРУЧНОЈ СЛУЖБИ КОМОРЕ ЈАВНИХ ИЗВРШИТЕЉА 
			
				
					
					
					
					
					
					
					
				
				
					
						
							Ред. бр.
						
						
							Назив посла
						
						
							Опис посла
						
						
							Потребни услови за обављање посла
						
						
							Kоефицијент
						
					
					
						
							Степен стручне спреме
						
						
							Радно искуство
						
						
							Посебна знања (страни језик, возачка дозвола, остало)
						
					
				
				
					
						
							1.
						
						
							Генерални секретар
						
						
							Поред права, обавеза и одговорности утврђених у члану 5. Правилника, обавља следеће послове:
							– Руководи Стручном службом и организује рад запослених,
							– Стара се о благовременом и правилном извршавању послова из надлежности Коморе и радних тела и стара се о усклађивању њиховог рада,
							– Сарађује са Министарством правде и другим органима, институцијама и правним лицима у вези са извршавањем послова из надлежности Коморе,
							– Ради на припреми нацрта подзаконских аката Коморе и учествује у припреми буџета,
							– Даје мишљења о примени прописа чији је доносилац Комора,
							– Сачињава анализе и извештаје потребне за реализацију послова и даје предлоге за унапређење рада,
							– Стара се о редовном информисању и извештавању јавних извршитеља о питањима од значаја за њихов рад,
							– Извршава одлуке Извршног одбора и организује извршавање одлука других органа, која није у опису посла других запослених и обавља друге послове по налогу председника Коморе.
						
						
							ВСС – правни факултет
						
						
							8 година
						
						
						
							4–6
						
					
					
						
							2.
						
						
							Координатор за послове надзора
						
						
							Поред права, обавеза и одговорности утврђених у члану 5. Правилника, обавља следеће послове:
							– Обавља координацију послова надзора између дисциплинског тужиоца, председника Коморе и надзорних комисија,
							– Прати реализацију плана надзора и сачињава извештаје о обављеним надзорима,
							– Даје стручну и техничку подршку дисциплинском тужиоцу и надзорним комисијама,
							– Обрађује притужбе и сачињава нацрте одговора странкама и другим лицима,
							– Сачињава дисциплинске пријаве,
							– Сарађује са Министарством правде у вези са пословима надзора над радом јавних извршитеља,
							– Даје одговоре странкама и другим лицима у вези са поднетим притужбама и пословима надзора,
							– Врши послове пријема странака у Комори, везано за питања надзора,
							– Прати и проучава прописе и праксу из области извршења и обезбеђења и повезаних области,
							– Обавља друге послове по налогу дисциплинског тужиоца и генералног секретара.
						
						
							ВСС – правни факултет
						
						
							7 година
						
						
							положен правосудни испит
						
						
							3–5
						
					
					
						
							3.
						
						
							Сарадник за послове надзора
						
						
							Поред права, обавеза и одговорности утврђених у члану 5. Правилника, обавља следеће послове:
							– Обрађује притужбе и сачињава нацрте одговора странкама и другим лицима
							– Сачињава нацрте дисциплинских пријава,
							– Даје стручну и техничку подршку дисциплинском тужиоцу и надзорним комисијама,
							– Врши послове пријема странака у Комори,
							– Даје одговоре странкама и другим лицима у вези са поднетим притужбама и пословима надзора,
							– Води евиденцију поднетих притужби,
							– Прати и проучава прописе и праксу из области извршења и обезбеђења и повезаних области,
							– Обавља друге послове по налогу дисциплинског тужиоца и генералног секретара
						
						
							ВСС – Правни факултет
						
						
							5 година
						
						
							положен правосудни испит
						
						
							2–4
						
					
					
						
							4.
						
						
							Сарадник за опште правне послове
						
						
							Поред права, обавеза и одговорности утврђених у члану 5. Правилника, обавља следеће послове:
							– Обавља правно-техничке послове за потребе органа Коморе и радних тела Коморе, организује рад наведених органа – сачињава извештаје и записнике са седница и састанака органа и радних тела и пружа подршку у раду,
							– У складу са донетим планом јавних набавки спроводи поступке јавних набавки и сачињава потребну документацију,
							– Израђује одлуке и уговоре у поступку јавних набавки и у координацији са генералним секретаром стара се о објављивању аката и спровођењу свих процедура у овим поступцима,
							– Води евиденцију података о поступцима јавних набавки, понудама и закљученим уговорима,
							– Сачињава извештаје за Управу за јавне набавке,
							– Сачињава нацрте дописа и уговора и других аката у вези са општим правним пословима (кадровски послови, уговори са екстерним субјектима и сл.),
							– Обавља друге послове по налогу генералног секретара
						
						
							ВСС – Правни факултет
						
						
							5 година
						
						
						
							2–4
						
					
					
						
							5.
						
						
							Сарадник за послове едукације и стручног усавршавања
						
						
							Поред права, обавеза и одговорности утврђених у члану 5. Правилника, обавља следеће послове:
							Обавља анализу потреба за обукама и усавршавањем јавних извршитеља,
							– Учествује у изради плана и програма почетне обуке за кандидате за јавне извршитеље и плана и програма обуке за јавне извршитеље,
							– Организује и спроводи усвојени план обука,
							– У координацији са генералним секретаром организује стручне скупове и друге догађаје у циљу стручног усавршавања јавних извршитеља,
							– Сарађује са институцијама надлежним за организацију обука и другим релевантним организацијама,
							– Води евиденције и сачињава извештаје о обукама и другим видовима догађаја са свим подацима,
							– прати праксу од значаја за рад јавних извршитеља и води регистар праксе,
							– сарађује са уређивачким одбором Билтена Коморе,
							– Обавља друге послове по налогу генералног секретара.
						
						
							ВСС – факултет друштвених наука
						
						
							3 године
						
						
						
							2–4
						
					
					
						
							6.
						
						
							Сарадник за односе са јавношћу и послове сарадње
						
						
							Поред права, обавеза и одговорности утврђених у члану 5. Правилника, обавља следеће послове:
							– Сарађује са представницима медијских кућа, службом за односе са јавношћу Министарства правде и другим релевантним субјектима у циљу реализације стратегије односа са јавношћу,
							– Припрема обавештења и информације за јавност,
							– Припрема извештаје о подацима објављеним у средствима јавног информисања у вези са питањима из делокруга рада Коморе јавних извршитеља,
							– Организује медијске догађаје (конференције за новинаре, интервјуи..) и друге видове промоција,
							– Прати и анализира стање у медијима и свим видовима јавног представљања,
							– Обавештава о стању у јавности и даје предлоге за решавање проблема и побољшање медијске слике,
							 – Обавља комуникацију са другим субјектима у циљу представљања рада јавних извршитеља,
							– Припрема и ажурира информатор о раду Коморе јавних извршитеља,
							– Поступа по захтевима за приступ информацијама од јавног значаја,
							– Обавља друге послове по налогу генералног секретара.
						
						
							ВСС – факултет друштвених наука
						
						
							4 године
						
						
							Знање енглеског језика 
						
						
							2–4
						
					
					
						
							7.
						
						
							ИТ администратор
						
						
							Поред права, обавеза и одговорности утврђених у члану 5. Правилника, обавља следеће послове:
							– Одржава ИТ систем и ИТ администрацију и опрему Коморе,
							– Обавља послове расподеле предмета у сарадњи са екстерном софтверском агенцијом,
							– Сачињава извештаје о предметима додељеним јавним извршитељима,
							– Одржава интернет страницу Коморе,
							– Ради на развоју информационог система, апликација и техничких спецификација Коморе,
							– Обрађује статистичке и друге податке из извештаја о раду јавних извршитеља,
							– Сачињава потребне извештаје на основу прикупљених и обрађених података за потребе Коморе и по захтеву екстерних субјеката,
							– Израђује легитимације за помоћнике јавних извршитеља,
							– Одржава електронску огласну таблу Коморе и пружа подршку јавним извршитељима приликом објављивања огласа,
							– Води евиденције о објављеним огласима и израђује потврде о истицању аката јавних извршитеља на огласној табли Коморе,
							– Формира и води електронске базе података,
							– Обавља друге послове по налогу генералног секретара
						
						
							ВШ или ССС информатичког смера
						
						
							3 године
						
						
						
							1,5–3
						
					
					
						
							8.
						
						
							Пословни секретар
						
						
							Поред права, обавеза и одговорности утврђених у члану 5. Правилника, обавља следеће послове:
							– Обавља послове пријема, прегледања, завођења и достављања аката у рад Стручне службе,
							– Води и ажурира евиденције података о јавним извршитељима, ортачким друштвима јавних извршитеља и заменицима јавних извршитеља,
							– Формира, ажурира и чува досијеа јавних извршитеља,
							– Формира, ажурира и чува досијеа запослених у Стручној служби,
							– Води деловоднике улазних и излазних аката и регистре Коморе,
							– Стара се о уредном вођењу и чувању архиве и архивске грађе Коморе,
							– Обавља послове експедиције поште,
							– Води евиденцију потраживања чланарина и евиденцију плаћених чланарина,
							– Израђује рачуне које издаје Комора,
							– Води евиденције плаћања и рачуна,
							– Сарађује са књиговодственом агенцијом у вези са рачуноводственим и финансијским пословима,
							– Попуњавање захтева и достављање података за јавне извршитеље банкама, фондовима и другим органима и институцијама,
							– Обавља секретарске послове за потребе органа и Стручне службе Коморе (заказивање пријема странака, заказивање састанака, послови репрезентације, административно-технички послови),
							– Обавља друге послове по налогу генералног секретара
						
						
							ВШ или ССС друштвених наука
						
						
							3 године
						
						
						
							1,5–3
						
					
				
			
			.
	

