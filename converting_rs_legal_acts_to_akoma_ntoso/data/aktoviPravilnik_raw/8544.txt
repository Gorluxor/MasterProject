





На
основу члана 38. став 11. Закона о дувану („Службени гласник РС”, број 101/05),


Министар
трговине, туризма и услуга доноси

ПРАВИЛНИК

о условима у погледу
одговарајућег простора за трговину

на велико дуванским производима

“Службени гласник
РС”, број 116 од
29.12.2005.



Члан 1.

Овим
правилником ближе се прописују услови за обављање трговине на велико дуванским производима
у погледу коришћења одговарајућег простора за ускладиштење цигарета и других дуванских
производа (у даљем тексту: цигарета). 

Члан 2.

Привредно
друштво, предузеће и предузетник за обављање трговине на велико цигаретама користи
складиште које је изграђено од чврстог материјала у складу са прописима о планирању
и изградњи објеката које му омогућава уредно складиштење најмање 30 тона цигарета
у оквиру укупног магацинског простора на територији Републике.

Члан 3.

Складиште
из члана 2. овог правилника јесте објекат односно просторија у којој се обавља преузимање,
чување и припремање цигарета за отпрему (у даљем тексту: складиште). 

Члан 4.

Складиште
има површину од најмање 500 м2, а висину од најмање 2,8 м.

Цигарете
се могу складиштити у више складишта која су физички одвојена, с тим да свако складиште
има површину од најмање 100 м2, а да укупна површина магацинског простора
у свим складиштима није мања од 500 м2 и да су у сваком складишту испуњени
и други прописани услови.

Члан 5.

Складиште
има манипулативни простор за несметан истовар и утовар цигарета и опрему за преузимање,
сортирање по врстама и маркама, односно уредно ускладиштење ради чувања цигарета
у складишту и њихову отпрему из складишта. 

Члан 6.

Складиште
има хигијенски исправну воду, прибор за хигијену и одржавање чистоће, природно или
вештачко осветљење и проветравање и опрему за смештај цигарета на начин који омогућава
несметан приступ и заштиту производа од загађења и штетних утицаја на квалитет и
исправност производа.

Члан 7.

Складиште
има један или више улаза за кориснике и обезбеђене услове за несметано преузимање
цигарета и њихову отпрему.

Члан 8.

Даном
ступања на снагу овог правилника престају да важе одредбе чл. 1–11. Правилника о
условима за обављање трговине дуванским производима („Службени гласник РС”, број
77/03).

Члан 9.

Овај правилник ступа
на снагу наредног дана од дана објављивања у „Службеном гласнику Републике Србије”.



Број
110-00-00153/2005-01

У
Београду, 22. децембра 2005. године

Министар,

проф.
др Бојан Димитријевић, с.р. 



