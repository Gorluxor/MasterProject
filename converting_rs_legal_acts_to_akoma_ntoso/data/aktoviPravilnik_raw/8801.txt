


	
	Zakon


	
			На основу члана 19. став 6. Закона о железници („Службени гласник РСˮ, број 41/18),
			Министар грађевинарства, саобраћаја и инфраструктуре доноси
			ПРАВИЛНИК
			о обавезним елементима уговора о коришћењу железничке инфраструктуре
			"Службени гласник РС", број 8 од 8. фебруара 2019.
			Члан 1.
			Овим правилником ближе се прописују обавезни елементи уговора о коришћењу железничке инфраструктуре (у даљем тексту: уговор). 
			Члан 2.
			Обавезни елементи уговора су: 
			1) преамбула; 
			2) уводне одредбе, са циљевима и начелима уговора, дефиницијом појмова, предметом уговора и изјавом уговорних страна о поседовању лиценце и сертификата, као и са назнаком периода важења Реда вожње и назнаком Изјаве о мрежи која се примењује у току трајања уговора; 
			3) одредбе о правима и обавезама управљача инфраструктуре и железничког превозника, дефинисању висине цене приступа, цене приступа услужним објектима којима управља управљач инфраструктуре и цене услуга које у њима пружа, за додатне и пратеће услуге које пружа управљач инфраструктуре, инструментима обезбеђења плаћања и поступцима у ситуацијама загушене инфраструктуре; 
			4) одредбе које се односе на гарантовање техничких и других услова за безбедно одвијање железничког саобраћаја; 
			5) одредбе о поремећају у железничком саобраћају узрокованим техничким кваром или несрећом, као и поремећају узрокованим због елементарних непогода, са мерама за отклањање последица поремећаја или више силе; 
			6) одредбе о обустави коришћења додељене трасе, са одредбама о обустави коришћења додељене трасе од стране управљача инфраструктуре и обустави коришћења додељене трасе од стране железничког превозника; 
			7) одредбе о накнади штете, са одредбама о одговорности управљача инфраструктуре за штету, одговорности железничког превозника за штету, међусобна одговорност уговорних страна за штету и ограничење висине накнаде за штете; 
			8) одредбе о заштити животне средине, са одредбама о обавези управљача инфраструктуре у погледу заштите животне средине и обавези железничког превозника у погледу заштите животне средине; 
			9) одредбе о обавези чувања тајности података, са одредбама о поверљивим информацијама, обавези управљача инфраструктуре и железничког превозника у погледу обавезе чувања тајности података и трајању и повредама обавезе чувања тајности података; 
			10) одредбе о трајању и раскиду уговора, са одредбама о закључењу и правном дејству уговора; 
			11) одредбе о обављању међународног превоза, ако се уговор односи на коришћење железничке инфраструктуре у функцији обављања међународног превоза, при чему се примењују одредбе Јединствених правила за уговор о коришћењу инфраструктуре у међународном железничком превозу (CUI), додатком Е Конвенције о међународним железничким превозима (COTIF) („Службени гласник РС”, број 102/07 и „Службени гласник РС – Међународни уговори”, бр. 1/10, 17/15 и 7/17) или другог потврђеног међународног уговора;
			12) прелазне и завршне одредбе, са одредбама о решавању спорова, меродавном праву, анексима и прилозима уговора и броју примерака уговора. 
			Уговор садржи и друге елементе о којима се управљач инфраструктуре и железнички превозник сагласе, у складу са законом. 
			Члан 3.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 110-00-00244/2018-04 
			У Београду, 1. фебруара 2019. године
			Министар,
			проф. др Зорана З. Михајловић, с.р.
	

