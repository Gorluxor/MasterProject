
На основу члана 38. став 5. Закона о управљању отпадом („Службени гласник РС”, бр. 36/09 и 88/10), 
Министар животне средине и просторног планирања доноси


ПРАВИЛНИК
о условима и начину сакупљања, транспорта, складиштења и третмана отпада који се користи као секундарна сировина или за добијање енергије
„Службени гласник РС“, број 98 од 24. децембра 2010.


Члан 1.
Овим правилником ближе се прописују услови и начин сакупљања, транспорта, складиштења и третмана отпада који се користи као секундарна сировина или за добијање енергије.

Члан 2.
Поједини изрази употребљени у овом правилнику имају следеће значење:
1) отпад који се користи као секундарна сировина јесте отпад који се може поново користити за поновну употребу производа за исту или другу намену, за рециклажу, односно третман отпада, ради добијања сировине за производњу истог или другог производа (папир и картон, метал, стакло, пластика, отпад од грађења и рушења, пепео и шљака од сагоревања угља из термоенергетских постројења, гипс и сумпор од одсумпоравања димних гасова и др.);
2) отпад који се користи за добијање енергије јесте отпад који се може поново користити за поновну употребу за енергетско искоришћење, односно коришћење вредности отпада његовом биоразградњом или термичким третманом уз искоришћење енергије, електричне енергије или/и топлотне и електричне енергије (пољопривредни отпад, комунални отпад, гуме, утрошени растварачи, отпад из рафинерија, биомаса, муљ из постројења за третман муља и др.);
3) власник отпада који се користи као секундарна сировина је физичко или правно лице које поседује отпад који се користи као секундарна сировина настао његовом сопственом активношћу, као и правно или физичко лице чијом делатношћу стално или повремено настаје отпад који се користи као секундарна сировина;
4) власник отпада за добијање енергије је физичко или правно лице које користи и поседује отпад који се користи за добијање енергије настао његовом сопственом активношћу, као и правно или физичко лице чијом делатношћу стално или повремено настаје отпад који се користи за добијање енергије;
5) субјекти управљања отпадом који се користи као секундарна сировина или за добијање енергије јесу: лице које врши сакупљање отпада, лице које врши транспорт отпада, лице које врши складиштење отпада и лице које врши третман отпада;
6) лице које врши сакупљање отпада који се користи као секундарна сировина или за добијање енергије јесте правно лице или предузетник који има дозволу за обављање наведене делатности, у складу са законом;
7) лице које врши транспорт отпада који се користи као секундарна сировина или за добијање енергије јесте правно лице или предузетник који има дозволу за обављање наведене делатности;
8) лице које врши складиштење отпада који се користи као секундарна сировина или за добијање енергије јесте правно лице или предузетник који има дозволу за обављање наведене делатности;
9) лице које врши третман отпада који се користи као секундарна сировина јесте правно лице или предузетник који има дозволу за обављање наведене делатности;
10) лице које врши третман отпада који се користи за добијање енергије јесте правно лице или предузетник који има дозволу за обављање наведене делатности;
11) разврставање отпада који се користи као секундарна сировина или горива за добијање енергије јесте поступак одређивања врсте отпада према пореклу, карактеристикама и својству отпада, у складу са Каталогом отпада;
12) паковање отпада јесу поступци којима се после припреме и третмана отпада, односно остаци отпада повезују у целину погодну за транспорт;
13) третман отпада који се користи као секундарна сировина јесте сваки поступак рециклаже, односно прерада отпада у производном процесу за првобитну или другу намену, осим у енергетске сврхе;
14) третман отпада који се користи за добијање енергије јесте сваки процес коришћења вредности отпада његовом биоразградњом (анаеробном дигестијом) или термичким третманом отпада при чему се отпад користи у процесима сагоревања или конвертује у системима који производе топлотну енергију, електричну енергију или топлотну и електричну енергију;
15) постројење за третман отпада који се користи као секундарна сировина или за добијање енергије јесте стационарна или мобилна техничка јединица за третман отпада.

Члан 3.
Поступци третмана отпада који се користи као секундарна сировина ради поновног искоришћења имају предност у односу на коришћење отпада у енергетске сврхе. 
Одредбе овог правилника се не односе на врсте отпада за које се врши термички третман отпада у складу са прописом којим се уређује термички третман отпада.

Члан 4.
Сакупљање, транспорт, складиштење и третман отпада који се користи као секундарна сировина или за добијање енергије врши се на начин којим се обезбеђује заштита животне средине и здравље људи.

Члан 5.
Произвођач, односно власник отпада који се користи као секундарна сировина или за добијање енергије, разврстава, класификује наведени отпад настао његовом делатношћу, на прописан начин и чува до предаје лицу које врши сакупљање и/или лицу које врши транспорт наведеног отпада, односно лицу које врши складиштење и/или третман наведеног отпада. 
Произвођач, односно власник отпада који се користи као секундарна сировина или за добијање енергије, из става 1. овог члана предаје наведени отпад сакупљачу и/или лицу које врши транспорт наведеног отпада, односно лицу које врши складиштење и/или третман наведеног отпада, са којим је претходно закључио уговор. 

Члан 6.
Сакупљање отпада који се користи као секундарна сировина или за добијање енергије врши се на прописан начин, са опремом за сакупљање, утовар и истовар наведеног отпада, у складу са законом.
Лице које врши сакупљање отпада који се користи као секундарна сировина или за добијање енергије:
1) преузима отпад који се користи као секундарна сировина или за добијање енергије од власника отпада;
2) води евиденцију о сакупљеним и предатим количинама отпада који се користи као секундарна сировина или за добијање енергије.

Члан 7.
Транспорт отпада који се користи као секундарна сировина или за добијање енергије врши се у складу са посебним прописима којима се уређује транспорт и дозволом издатом од стране надлежног органа, у складу са законом којим се уређује управљање отпадом.

Члан 8.
Паковање отпада које се користи као секундарна сировина или за добијање енергије врши се на начин утврђен посебним стандардима.
Паковање отпада које се користи као секундарна сировина мора се извести тако да запремина и тежина паковања буду ограничене до минималне адекватне количине, а да се истовремено обезбеди неопходан ниво сигурности за прихватање и транспорт упакованог отпада.
Материјали који се користе за паковање отпада из става 2. овог члана производе се и пројектују на такав начин да се смањи утицај на животну средину приликом даљег руковања са истим.
Паковање отпада које се користи као секундарна сировина мора бити такво да садржај опасних материја у самом материјалу за паковање буде минимизирана.
Упакован отпад који се користи као секундарна сировина обележава се стављањем натписа који садржи назив и седиште или знак произвођача отпада, назив и индексни број отпада у складу са посебним прописом којим се уређују категорије, класификација и испитивање отпада.
Паковање опасног отпада који се користи као секундарна сировина или за добијање енергије врши се на начин прописан законом којим се уређује превоз опасних материја и ратификованим међународним уговорима у области превоза опасних материја у железничком, друмском, поморском, ваздушном саобраћају и унутрашњим пловним путевима. 
Упакован опасни отпад треба да буде обележен видљиво и јасно.
Поступак складиштења, паковања и обележавања опасног отпада врши се у складу са посебним прописом.

Члан 9.
У складишту отпада који се користи као секундарна сировина или за добијање енергије, не врши се третман тог отпада.
Складиште отпада који се користи као секундарна сировина може бити отвореног или затвореног типа, ограђено и под сталним надзором.
Отпад се не може складиштити на простору, као и на манипулативним површинама које нису намењене за складиштење. 
Складиште отпада који се користи као секундарна сировина или за добијање енергије треба посебно да има:
1) стабилну и непропусну подлогу са одговарајућом заштитом од атмосферских утицаја;
2) систем за спречавање настајања удеса; 
3) систем за потпуни контролисани прихват атмосферске воде са свих манипулативних површина;
4) систем за заштиту од пожара, у складу са посебним прописима.
Складиштење отпада у течном стању се врши у посуди за складиштење са непропусном танкваном која може да прими целокупну количину отпада у случају удеса (процуривања). 
Складиштење отпада у прашкастом стању се врши на начин којим се обезбеђује заштита од запрашивања околног простора.

Члан 10.
Третман отпада који се користи као секундарна сировина или за добијање енергије врши се у постројењу које има дозволу издату од стране надлежног органа, у складу са законом.
Постројење за третман отпада из става 1. овог члана врши третман у складу са условима и мерама за спречавање, смањење и отклањање негативних утицаја на животну средину, утврђеним у дозволи у складу са законом и другим прописима. 
Третман отпада који се користи као секундарна сировина обухвата рециклажу отпада, без коришћења у енергетске сврхе.
Третман отпада који се користи за добијање енергије врши се у складу са законом и посебним прописом којим се уређује термички третман отпада.

Члан 11.
Даном ступања на снагу овог правилника престаје да важи Правилник о условима и начину разврставања, паковања и чувања секундарних сировина („Службени гласник РС”, бр. 55/01, 72/09 – др. правилник и 56/10 – др. правилник). 

Члан 12.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-167/2010-05
У Београду, 15. децембра 2010. године
Министар, 
др Оливер Дулић, с.р.

