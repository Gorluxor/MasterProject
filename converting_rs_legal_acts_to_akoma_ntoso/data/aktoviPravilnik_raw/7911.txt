


	
	Zakon

	


	 Редакцијски пречишћен текст
	
	
	На основу члана 49. став 4. Закона о дивљачи и ловству („Службени гласник РС”, број 18/10),
	Министар пољопривреде, трговине, шумарства и водопривреде, доноси
	ПРАВИЛНИК
	о садржини и начину израде планских докумената у ловству
	"Службени гласник РС", бр. 9 од 5. фебруара 
	2012, 44 од 8. јуна 2018 - др. закон
	I. УВОДНА ОДРЕДБА
	Члан 1.
	Овим правилником ближе се прописује садржина и начин израде програма развоја ловног подручја (у даљем тексту: Програм), ловне основе, годишњег плана газдовања ловиштем (у даљем тексту: годишњи план), програма газдовања за ограђени део ловишта и програма насељавања дивљачи.
	II. САДРЖИНА И НАЧИН ИЗРАДЕ ПРОГРАМА 
	1. Садржина Програма 
	Члан 2.
	Програм садржи нарочито:
	1) преамбулу;
	2) назив ловног подручја, површину и границе ловног подручја (у даљем тексту: општи подаци о ловном подручју);
	3) природне и друге услове за гајење ловостајем заштићених врста дивљачи (у даљем тексту: ловне врсте дивљачи), као и за одржавање и унапређења стања одређених заштићених и трајно заштићених врста дивљачи (у даљем тексту: неловне врсте дивљачи);
	4) општу оцену погодности станишних и других фактора у ловном подручју;
	5) врсте, процењене почетне и оптималне бројности фондова ловних врста дивљачи и друге смернице за управљање популацијама тих врста дивљачи у ловном подручју (у даљем тексту: смернице за управљање популацијама ловних врста дивљачи); 
	
	6) врсте, процењене бројности неловних врста дивљачи и друге смернице за заштиту тих врста дивљачи у ловном подручју (у даљем тексту: смернице за заштиту неловних врста дивљачи); 
	
	7) циљеве газдовања у ловном подручју и мере за остваривање циљева;
	8) мере гајења и заштите дивљачи;
	9) мере за спречавање штета од дивљачи и штета на дивљачи;
	10) начин и услове партиципације власника земљишта, вода и шума обухваћеног Програмом;
	11) опште податке о правном лицу које је регистровано за обављање послова планирања у ловству и које је израдило плански докуменат (у даљем тексту: пројектант); 
	
	12) карту ловног подручја и друге прилоге.
	Преамбула
	Члан 3.
	Преамбула се налази на почетку Програма испред назива и садржи правни основ за доношење и назив органа који доноси Програм. 
	
	Општи подаци о ловном подручју
	Члан 4.
	Општи подаци о ловном подручју прецизирају се Програмом тако што се поред назива ловног подручја наводи и:
	1) назив и број акта о установљавању ловног подручја и број јавног гласила у којем је објављен акт о установљавању ловног подручја;
	2) опис граница ловног подручја; 
	3) укупна површина ловног подручја. 
	Природни и други услови за гајење ловних врста дивљачи и за одржавање и унапређења стања неловних врста дивљачи
	Члан 5.
	Природни и други услови услови за гајење ловних врста дивљачи и за одржавање и унапређења стања неловних врста дивљачи односе се на:
	1) основне природне и еколошке карактеристике ловног подручја;
	2) процењену структуру површина ловног подручја;
	3) начин коришћења површина у ловном подручју;
	4) заштићена природна добра.
	Општа оцена погодности станишних и других фактора у ловном подручју
	Члан 6.
	Програм садржи општу оцену погодности станишних и других фактора у ловном подручју, као основ за утврђивање бонитета станишта и процене оптималне бројности ловних врста дивљачи у ловном подручју.
	Оцена из става 1. овог члана обухвата:
	1) оцену погодности станишних фактора за гајење ловних врста дивљачи у ловном подручју (географски, биолошки, еколошки, педолошки, хидролошки, климатски, орографски и други фактори); 
	
	2) однос према другим делатностима у ловном подручју;
	3) дејство потенцијалних фактора ризика (антропогени фактори, предатори, болести и други).
	Смернице за управљање популацијама ловних врста дивљачи 
	
	Члан 7.
	Смернице за управљање популацијама ловних врста дивљачи одређују се посебно за сваку ловну врсту дивљачи у ловном подручју и односе се нарочито на:
	1) домаћи и латински назив ловне врсте дивљачи; 
	2) статус угрожености и заштите ловне врсте дивљачи (национални и међународни ниво);
	3) процењену тренутну бројност ловне врсте дивљачи;
	4) процењену оптималну бројност ловне врсте дивљачи; 
	5) начин утврђивања бројног стања ловне врсте дивљачи; 
	6) циљеве управљања ловном врстом дивљачи; 
	7) мере управљања ловном врстом дивљачи. 
	Смернице за заштиту неловних врста дивљачи
	Члан 8.
	Смернице за заштиту неловних врста дивљачи односе се нарочито на:
	1) домаћи и латински назив неловне врсте; 
	2) статус угрожености и заштите неловне врсте дивљачи (национални и међународни ниво);
	3) процењену тренутну бројност неловне врсте дивљачи;
	4) планиране активности које се односе на физичке, правне, биолошке, здравствене и друге мере за заштиту неловних врста дивљачи у ловном подручју. 
	
	Циљеви газдовања у ловном подручју
	Члан 9.
	Програмом се утврђују циљеви газдовања у ловном подручју, који се нарочито односе на: 
	
	1) статус дивљачи;
	2) заштиту дивљачи;
	3) станишне услове и капацитет ловног подручја;
	4) укупни биодиверзитет;
	5) послове газдовања и друге стручне послове;
	6) социо-економске циљеве.
	Мере за остваривање циљева газдовања у ловном подручју
	Члан 10.
	За остваривање циљева газдовања у ловном подручју из члана 9. овог правилника, Програмом се нарочито уређују мере за:
	1) унапређење статуса дивљачи у ловном подручју;
	2) унапређење здравствене заштите дивљачи;
	3) унапређење станишних услова и капацитета ловног подручја;
	4) очување и унапређење укупног биодиверзитета;
	5) унапређење послова газдовања и других стручних послова; 
	6) остваривање циљева у социо-економској сфери.
	Поред мера из става 1. овог члана Програмом се утврђује и потребан број стручних лица и ловочувара у ловиштима која се налазе у ловном подручју, и то у зависности од: укупне површине ловишта, врсте ловишта по намени, врсте ловишта по коришћењу простора, типа ловишта по надморској висини и конфигурацији терена, ловних врста дивљачи, планираних мера газдовања ловиштем, као и других природних и економских услова ловишта.
	Мере гајења и заштите дивљачи у ловном подручју
	Члан 11.
	Мере гајења и заштите дивљачи у ловном подручју, јесу: 
	1) мере управљања ловним врстама дивљачи; 
	2) мере за постизање одржавање и обнављање броја и квалитета дивљачи према природним и другим могућностима станишта; 
	
	3) мере које обезбеђују услове за опстанак и развој популације дивљачи и њену заштиту од противзаконитог коришћења.
	Мере за спречавање штета од дивљачи и штета на дивљачи
	Члан 12.
	Мере за спречавање штета од дивљачи, као и мере за спречавање штета на дивљачи у ловном подручју обухватају превентивне, компензационе и друге мере.
	Начин и услови партиципације власника земљишта, вода и шума обухваћеног Програмом 
	
	Члан 13.
	Програмом се уређује начин и услови партиципације власника земљишта, вода и шума у погледу: 
	
	1) учешћа у припремним радњама за израду планских докумената, ради усклађивање права корисника ловишта на газдовање ловиштем и права својине власника земљишта, вода и шума обухваћеног Програмом;2) сарадње са корисницима ловишта, поуздане информисаности о ловним активностима, едукације из области ловства и друго;
	3) сарадње са корисницима ловишта у решавању проблема везаних за штете на дивљачи и штете од дивљачи. 
	
	Општи подаци о пројектанту Програма
	Члан 14.
	Општи подаци о пројектанту Програма односе се на: 
	1) правну форму/претежну делатност/шифру делатности;
	2) основне податке о лицу са лиценцом за израду планских докумената и број те лиценце.
	Поред података из става 1. овог члана Програм садржи и потпис лица са лиценцом за израду планских докумената, као
	и потпис одговорног лица код пројектанта.
	*Службени гласник РС, број 44/2018
	Карта ловног подручја и други прилози
	Члан 15.
	Саставни део Програма је карта ловног подручја у дигиталном и штампаном облику, као и геотопографска подлога у дигиталном растерском облику у размери 1:300.000 и налазе се у прилогу Програма.
	Поред прилога из става 1. овог члана, Програм може да садржи и табеларне, графичке и друге прилоге.
	2. Начин израде Програма
	Члан 16.
	Програм се израђује у елeктронском и штампаном облику. 
	Штампани облик Програма се израђује као укоричена књига чије странице су нумерисане.
	III. САДРЖИНА И НАЧИН ИЗРАДЕ ЛОВНЕ ОСНОВЕ 
	1. Садржина ловне основе
	Члан 17.
	Ловна основа садржи:
	1) преамбулу;
	2) опште податке о кориснику ловишта; 
	3) назив ловишта и друге податке о ловишту (у даљем тексту: општи подаци о ловишту);
	4) резултате газдовања ловиштем у претходном планском периоду;
	5) природне и остале услове за гајење ловних врста дивљачи;
	6) оцену погодности станишних и других фактора у ловишту;
	7) врсте, процењене почетне и оптималне бројности фондова ловних врста дивљачи и управљање популацијама тих врста дивљачи са планом одстрела дивљачи у ловишту (у даљем тексту: управљање популацијама ловних врста дивљачи); 
	
	8) врсте, процењене бројности неловних врста дивљачи, као и циљеве и мере заштите тих врста дивљачи у ловишту (у даљем тексту: заштита неловних врста дивљачи); 
	
	9) циљеве газдовања ловиштем и мере за остваривање циљева; 
	10) мере гајења и заштите дивљачи; 
	11) план уређивања и одржавања ловишта;
	12) мере за спречавање штета на дивљачи и штета од дивљачи;
	13) економско-финансијски план газдовања;
	14) опште податке о пројектанту ловне основе;
	15) карту ловишта и друге прилоге. 
	Преамбула
	Члан 18.
	Преамбула се налази на почетку ловне основе испред назива и садржи правни основ за доношење, број уговора о давању права на газдовање ловиштем и назив органа који доноси ловну основу. 
	
	Општи подаци о кориснику ловишта
	Члан 19.
	Ловна основа садржи опште податке о кориснику ловишта, и то:
	1) назив и седиште корисника ловишта;
	2) правну форму/претежну делатност/шифру делатности корисника ловишта;
	3) број запослених на пословима ловства, по квалификацијама и структури.
	Општи подаци о ловишту
	Члан 20.
	Општи подаци о ловишту прецизирају се ловном основом, тако што се поред назива ловишта наводи и:
	1) назив и број акта о установљавању ловишта и број јавног гласила у којем је објављен акт о установљавању ловишта;
	2) назив ловног подручја у коме се ловиште налази; 
	3) врста/тип ловишта;
	4) опис граница ловишта; 
	5) укупна површина ловишта. 
	Поред података из става 1. овог члана у ловној основи наводе се и одговарајући подаци из уговора о давању права на газдовање ловиштем.
	Резултати газдовања ловиштем у претходном планском периоду
	Члан 21.
	Ловна основа садржи резултате газдовања ловиштем у претходном планском периоду, исказане у табеларном приказу:
	1) оптималних фондова ловних врста дивљачи;
	2) матичних фондова ловних врста дивљачи за сваку ловну годину.
	Поред табеларног приказа из става 1. овог члана ловна основа садржи и преглед планираних и реализованих ловних активности (насељавање дивљачи, одстрел, набавка и утрошак хране за дивљач, набавка медикамената, број организованих ловова, број ловаца, остварени пословни резултати и слично).
	Природни и други услови за гајење ловних врста дивљачи
	Члан 22.
	Природни и други услови за гајење ловних врста дивљачи односе се на:
	1) процењену структуру површина ловишта, на основу расположивих података из катастра непокретности;
	2) начин коришћења површина у ловишту;
	3) површине ловишта на којима ловна врста дивљачи има повољне услове за живот, репродукцију, правилан развој и сталан опстанак и на којима се ловним газдовањем гаји, штити и рационално користи (ловно-продуктивне површине);
	4) површине ловишта на којима ловна врста дивљачи нема услова за сталан опстанак и размножавање или на којима је непожељна или осетно штетна и на којима се дивљач штити и лови, али се не гаји (ловно-непродуктивне површине);
	5) заштићена природна добра у ловишту;
	6) кратак опис основних карактеристика суседних ловишта.
	Оцена погодности станишних и других фактора у ловишту
	Члан 23.
	Ловна основа садржи оцену погодности станишних и других фактора у ловишту којом се утврђује:
	1) погодност станишних фактора, односно квалитет станишта у односу на животне услове за поједине врсте ловне дивљачи на ловно-продуктивним површинама (бонитирање);
	2) капацитет ловишта, као највећи могући број ловне дивљачи утврђен бонитирањем, који се може гајити у ловишту, а који не нарушава природне односе између ловне врсте дивљачи и осталих животињских врста, као и између ловних врста дивљачи и њихових станишта и који не чини никакве штете или чини минималне и подношљиве штете на ловно-продуктивним површинама на којима се гаји; 
	
	3) однос према другим делатностима у ловишту;
	4) дејство потенцијалних фактора ризика (антропогени фактори, предатори, болести и друго).
	Управљање популацијама ловних врста дивљачи
	Члан 24.
	Управљање популацијама ловних врста дивљачи односи се нарочито на:
	1) домаћи и латински назив ловне врсте дивљачи;
	2) статус угрожености и заштите ловних врста дивљачи (национални ниво);
	3) процењене почетне бројности ловних врста дивљачи; 
	4) оптималне бројности ловних врста дивљачи утврђених бонитирањем;
	5) план развоја популација ловних врста дивљачи за период важења ловне основе кроз израду динамике развоја популације за сваку врсту, на бази пројекције по старосним класама (подмладак, младе, средњедобне и зреле јединке), у квантитативном распону од утврђене минималне бројности те врсте за сваку ловну годину до оптималне бројности, са планом одстрела ловне дивљачи по полној, старосној и трофејној структури; 
	
	6) насељавање дивљачи у ловиште;
	7) производњу/набавку хране и медикамената за ловне врсте дивљачи са нормативима;
	8) лов и остале ловне активности (врста и начин организовања лова, промет одстрељене дивљачи и њених делова, услови и начин коришћења ловачких паса у ловишту и друго). 
	
	Заштита неловних врста дивљачи
	Члан 25.
	Заштита неловних врста дивљачи односи се нарочито на:
	1) домаћи и латински назив неловне врсте дивљачи; 
	2) статус угрожености и заштите неловне врсте дивљачи (национални ниво);
	3) процењену тренутну бројност неловне врсте дивљачи;
	4) планиране активности које се односе на физичке, правне, биолошке, здравствене и друге мере за заштиту неловних врста дивљачи у ловишту. 
	
	Циљеви газдовања у ловишту
	Члан 26.
	Ловном основом се утврђују циљеви газдовања у ловишту, који се нарочито односе на: 
	
	1) управљање ловним врстама дивљачи;
	2) унапређење здравствене заштите ловних врста дивљачи;
	3) унапређење станишних услова и капацитета ловишта, као и услова за бољу организацију газдовања ловиштем;
	4) развој и унапређење ловног туризма;
	5) очување и унапређење укупног биодиверзитета;
	6) социо-економске циљеве.
	Мере за остваривање циљева газдовања у ловишту
	Члан 27.
	За остваривање циљева газдовања у ловишту из члана 26. овог правилника, ловном основом се нарочито уређују мере за:
	1) унапређење управљања ловним врстама дивљачи;
	2) унапређење здравствене заштите ловних врста дивљачи;
	3) унапређење станишних услова и капацитета ловишта, као и услова за бољу организацију газдовања ловиштем (одређивање ловног ревира у ловишту и друге мере);
	4) развој и унапређење ловног туризма;
	5) очување и унапређење укупног биодиверзитета;
	6) остваривање циљева у социо-економској сфери.
	Мере гајења и заштите дивљачи у ловишту
	Члан 28.
	Мере гајења и заштите дивљачи у ловишту, јесу: 
	1) мере управљања ловним врстама дивљачи; 
	2) мере за постизање, одржавање и обнављање броја и квалитета ловних врста дивљачи у односу на природне и друге могућности станишта; 
	
	3) мере које обезбеђују услове за опстанак и развој популације дивљачи (физичке, правне, биолошке, здравствене и друге мере) и њену заштиту од противзаконитог коришћења;
	4) усклађивање ловне делатности са другим делатностима које се врше у ловишту и суседним ловиштима (у области шумарства, пољопривреде, водопривреде и друго);
	5) друге мере. 
	План уређивања и одржавања ловишта
	Члан 29.
	План уређивања и одржавања ловишта односи се на подизање поља и ремиза за дивљач, изградњу, обележавање, односно означавање, одржавање и унапређивање стања ловних и ловно-техничких објеката у ловишту, као и на друге активности.
	Мере за спречавање штета од дивљачи и штета на дивљачи
	Члан 30.
	Мере за спречавање штета од дивљачи, као и мере за спречавање штета на дивљачи у ловишту обухватају превентивне, компензационе и друге мере.
	Економско-финансијски план газдовања ловиштем
	Члан 31.
	Економско-финансијски план газдовања ловиштем садржи:
	1) пројекцију непосредних и посредних прихода (ловно-туристичке услуге и друго) и расхода од газдовања ловиштем (накнада за коришћење ловних врста дивљачи, ПДВ, плате, набавка дивљачи, опреме, хране, медикамената и друго);
	2) инвестициона и друга улагања у ловиште.
	Општи подаци о пројектанту ловне основе
	Члан 32.
	Општи подаци о пројектанту ловне основе односе се на: 
	1) правну форму/претежну делатност/шифру делатности;
	2) основне податке о лицу са лиценцом за израду планских докумената и број те лиценце.
	Поред података из става 1. овог члана ловна основа садржи и потпис лица са лиценцом за израду планских докумената, као
	и потпис одговорног лица код пројектанта.
	*Службени гласник РС, број 44/2018
	Карта ловишта и други прилози
	Члан 33.
	Саставни део ловне основе је карта ловишта размере до 1:50.000, на којој је приказана просторна дистрибуција ловне дивљачи по врстама, ловни и ловнотехнички објекти, као и границе полигона за лов ловних врста дивљачи и полигона за обуку ловачких паса и која се налази прилогу ловне основе.
	Поред прилога из става 1. овог члана, ловна основа садржи и евиденцију извршених радова у ловишту, евиденцију штета у ловишту, штета на дивљачи и од дивљачи, хронику ловишта, као и табеларне, графичке и друге прилоге.
	Евиденција извршених радова из става 2. овог члана, води се за сваку ловну годину и садржи упоредни приказ планираних и извршених радова који се односе на: одржавање ловишта, изградњу, адаптацију и одржавање ловних и ловно-техничких објеката у ловишту, одстрел ловне дивљачи за сваку врсту по полној, старосној и трофејној структури, производњу и/или насељавање ловних врста дивљачи, производњу и набавку хране, медикамената и других средстава за исхрану и прихрањивање дивљачи, спречавање штета од дивљачи и на дивљачи, као и на друге радове и инвестиције. 
	
	2. Начин израде ловне основе
	Члан 34.
	У ловној основи, у зависности од организације газдовања ловиштем, посебно се исказују планиране активности, као и циљеви и мере ловног газдовања за отворени део ловишта, ограђени део ловишта, односно за ловни ревир.
	У случају да постоји потреба да се изради ревизија ловне основе, примењују се одредбе овог правилника. 
	
	Члан 35.
	Ловна основа се израђује у елeктронском и штампаном облику. 
	Штампани облик се израђује као укоричена књига, чије странице су нумерисане.
	Ловна основа у елeктронском облику чува се у Централној бази података као трајни документ.
	IV. САДРЖИНА И НАЧИН ИЗРАДЕ ГОДИШЊЕГ ПЛАНА 
	1. Садржина годишњег плана
	Члан 36.
	Годишњи план садржи:
	1) преамбулу;
	2) назив ловишта и друге податке о ловишту (у даљем тексту: општи подаци о ловишту);
	3) резултате газдовања ловиштем у претходној ловној години;
	4) врсте и бројно стање фондова ловних врста дивљачи и управљање популацијама тих врста дивљачи са планом одстрела дивљачи у ловишту у ловној години (у даљем тексту: управљање популацијама ловних врста дивљачи у ловној години);
	5) врсте, процењене бројности неловних врста дивљачи, као и циљеве и мере заштите тих врста дивљачи у ловишту у ловној години (у даљем тексту: заштита неловних врста дивљачи у ловној години); 
	
	6) мере гајења и заштите дивљачи;
	7) план уређивања и одржавања ловишта; 
	8) мере за спречавање штета од дивљачи и штета на дивљачи;
	9) економско-финансијски план газдовања;
	10) опште податке о пројектанту годишњег плана;
	11) прилог.
	Преамбула
	Члан 37.
	Преамбула се налази на почетку годишњег плана испред назива и садржи правни основ за доношење и назив надлежног органа корисника ловишта који доноси годишњи план.
	Општи подаци о ловишту
	Члан 38.
	Општи подаци о ловишту прецизирају се годишњим планом тако што се поред назива ловишта наводи и:
	1) назив корисника ловишта;
	2) врста/тип ловишта;
	3) укупна површина ловишта;
	4) структура и начин коришћења површина у ловишту.
	Резултати газдовања ловиштем у претходној ловној години
	Члан 39.
	Резултати газдовања ловиштем у претходној ловној години односе се на упоредни приказ планираних мера за период важења претходног годишњег плана и остварених резултата газдовања ловиштем у претходној ловној години и то посебно за отворени, односно за ограђени део ловишта.
	Управљање популацијама ловних врста дивљачи у ловној години
	Члан 40.
	Управљање популацијама ловних врста дивљачи у ловној години односи се на:
	1) врсте и бројно стање матичних фондова популација ловних врста дивљачи која су утврђена бројањем, на начин прописан Програмом;
	2) оптималне бројности популација ловних врста дивљачи, као и густине популација ловних врста дивљачи утврђених бонитирањем;
	3) план развоја популација ловних врста дивљачи у ловној години кроз израду динамике развоја популације за сваку врсту, на бази пројекције по старосним класама (подмладак, младе, средњедобне и зреле јединке), у квантитативном распону од утврђене минималне бројности те врсте до оптималне бројности, са планом одстрела ловне дивљачи по полној, старосној и трофејној структури; 
	
	4) производња/набавка хране и медикамената за ловне врсте дивљачи, са нормативима;
	5) насељавање дивљачи у ловиште;
	6) лов и остале ловне активности (врста и начин организовања лова, промет одстрељене дивљачи и њених делова, услови и начин коришћења ловачких паса у ловишту и друго).
	Заштита неловних врста дивљачи у ловној години
	Члан 41.
	Заштита неловних врста дивљачи у ловној години односи се нарочито на:
	1) домаћи и латински назив неловне врсте дивљачи; 
	2) статус угрожености и заштите неловне врсте дивљачи (национални ниво);
	3) процењену тренутну и оптималну бројност неловне врсте дивљачи;
	4) планиране активности које се односе на физичке, правне, биолошке, здравствене и друге мере за заштиту неловних врста дивљачи у ловишту. 
	
	Мере гајења и заштите дивљачи у ловишту
	Члан 42.
	Мере гајења и заштите дивљачи у ловишту уређују се годишњим планом у складу са мерама гајења и заштите дивљачи у ловишту из члана 28. овог правилника.
	План уређивања и одржавања ловишта
	Члан 43.
	План уређивања и одржавања ловишта уређује се годишњим планом у складу са планом уређивања и одржавања ловишта из члана 29. овог правилника.
	Мере за спречавање штета од дивљачи и штета на дивљачи
	Члан 44.
	Мере за спречавање штета од дивљачи, као и мере за спречавање штета на дивљачи у ловишту обухватају превентивне, компензационе и друге мере. 
	
	Економско-финансијски план газдовања
	Члан 45.
	Економско-финансијски план газдовања садржи:
	1) пројекцију непосредних и посредних прихода (ловно-туристичке услуге и друго) и расхода од газдовања ловиштем (накнада за коришћење ловних врста дивљачи, ПДВ, плате, набавка дивљачи, опреме, хране, медикамената и друго);
	2) инвестициона и друга улагања у ловиште. 
	Општи подаци о пројектанту годишњег плана
	Члан 46.
	Општи подаци о пројектанту годишњег плана односе се на: 
	1) правну форму/претежну делатност/шифру делатности;
	2) основне податке о лицу са лиценцом за израду планских докумената и број те лиценце.
	Поред података из става 1. овог члана годишњи план садржи и потпис лица са лиценцом за израду планских докумената, као
	и потпис одговорног лица код пројектанта.
	*Службени гласник РС, број 44/2018
	Прилози 
	Члан 47.
	Саставни део годишњег плана су прилози, и то:
	1) евиденције газдовања ловиштем; 
	2) табеларни, графички и други прилози.
	2. Начин израде годишњег плана
	Члан 48.
	У годишњем плану, у зависности од организације газдовања ловиштем, посебно се исказују планиране активности, као и мере ловног газдовања за отворени део ловишта, ограђени део ловишта, односно за ловни ревир.
	У случају да постоји потреба да се изради ревизија годишњег плана, примењују се одредбе овог правилника. 
	
	Члан 49.
	Годишњи план се израђује у елeктронском и штампаном облику, тако што су странице нумерисане.
	Годишњи план из става 1. овог члана чува се у архиви корисника ловишта, као трајни документ.
	V. САДРЖИНА И НАЧИН ИЗРАДЕ ПРОГРАМА ГАЗДОВАЊА ЗА ОГРАЂЕНИ ДЕО ЛОВИШТА
	Члан 50.
	Ако је део ловишта ограђен у складу са законом, израђује се програм газдовања за ограђени део ловишта, који је саставни део ловне основе.
	Програм газдовања за ограђени део ловишта садржи:
	1) назив ловишта у којем се налази ограђени део ловишта;
	2) укупну површину ограђеног дела ловишта; 
	3) намену ограђеног дела ловишта (заштита, управљање, лов и коришћење дивљачи, обука ловачких паса, полигони за лов дивљачи и друго);
	4) врсте дивљачи у ограђеном делу ловишта; 
	5) планиране мере за:
	(1) заштиту, управљање, лов, коришћење и унапређивање популација ловних врста дивљачи у ограђеном делу ловишта, 
	
	(2) заштиту, очување и унапређивање станишта дивљачи, 
	(3) заштиту, уређивање и одржавање ловишта, 
	(4) спречавање штета на дивљачи и штета од дивљачи у ограђеном делу ловишта; 
	
	6) план улагања у подизање ограде и уређење ограђеног дела ловишта са спецификацијом планираних расхода;
	7) пројекцију планираних прихода и расхода за период газдовања ограђеним делом ловишта, утврђених ловном основом;
	8) карту ограђеног дела ловишта.
	Програм газдовања за ограђени део ловишта садржи и друге податке од значаја за остваривање циљева газдовања ограђеним делом ловишта.
	VI. САДРЖИНА И НАЧИН ИЗРАДЕ ПРОГРАМА НАСЕЉАВАЊА ДИВЉАЧИ
	Члан 51.
	Ако је ловном основом планирано насељавање дивљачи израђује се програм насељавања дивљачи, који је саставни део ловне основе.
	Програм насељавања дивљачи садржи нарочито:
	1) студију изводљивости, која садржи нарочито: стручну оправданост реализације програма насељавања дивљачи, био-еколошке аспекте и економске аспекте насељавања дивљачи, циљ извођења програма насељавања дивљачи и друго;
	2) основне податке о прихватилишту са доказом о испуњености услова који се уређују у складу са прописима о ветеринарству, заштите животне средине и ловству;
	3) поступке:
	(1) набавке и уношења дивљачи у прихватилиште,
	(2) праћења дивљачи у прихватилишту и праћење дивљачи после испуштања;
	4) динамику реализације појединих фаза програма;
	5) очекиване резултате реализације програма;
	6) податке о носиоцима реализације програма;
	7) спецификацију трошкова потребних за реализацију програма насељавања дивљачи; 
	
	8) прилог.
	Прилог из става 1. тачка 8) овог члана нарочито обухвата:
	1) табеларни или други приказ података о оградама и објектима који су саставни део прихватилишта;
	2) прегледну карту ловишта у размери 1:10.000 са местом и положајем прихватилишта као и са просторним распоредом објеката; 
	
	3) прегледну карту у размери 1:100.000 са локацијом прихватилишта и дела ловишта у који се планира испуштање дивљачи у односу на насељена места у окружењу. 
	
	VII. ЗАВРШНЕ ОДРЕДБЕ
	Члан 52.
	Даном ступања на снагу овог правилника престаје да важи Правилник о садржини и начину израде ловне основе ловишта, ловне основе ловног подручја и годишњег плана газдовања ловиштем („Службени гласник РС”, бр. 13/94 и 11/95).
	Члан 53.
	Овај правилник ступа на снагу осмог дана од дана објављивања у „Службеном гласнику Републике Србије”.
	Број 110-00-255/2011-09
	У Београду, 19. јануара 2012. године
	Министар,
	
	Душан Петровић, с.р.

