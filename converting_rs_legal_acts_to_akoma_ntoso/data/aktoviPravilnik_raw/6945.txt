


	
	Zakon

	


	
				
				На основу члана 75. став 6. Законa о извршењу кривичних санкција („Службени гласник РС”, број 55/14),
				Министар правде доноси
				
				ПРАВИЛНИК
				о третману, програму поступања, разврставању и накнадном разврставању осуђених лица
				"Службени гласник РС", број 66 од 27. јула 
				2015.
				
				I. УВОДНЕ ОДРЕДБЕ
				Члан 1. 
				Овим правилником уређује се третман, програм поступања, разврставање и накнадно разврставање осуђених лица. 
				Члан 2.
				Третман према осуђеном лицу, у смислу овог правилника, је примена свих предвиђених активности – планираних метода, техника и поступака којима се остварује сврха кажњавања осуђеног, у складу са Законом о извршењу кривичних санкција (у даљем тексту: Закон).
				Члан 3.
				Програм поступања, у смислу овог правилника, је индивидуално прилагођавање третмана према осуђеном лицу у зависности од процене ризика, капацитета осуђеног и његових потреба. 
				Члан 4.
				Разврставање је део програма поступања.
				Разврставање, у смислу овог правилника, je упућивање осуђеног у отворено, полуотворено или затворено одељење и његов смештај.
				Члан 5.
				Накнадно разврставање, у смислу овог правилника, је измена програма поступања у зависности од промене степена ризика и остварења индивидуалних циљева осуђеног. 
				II. ТРЕТМАН ПРЕМА ОСУЂЕНОМ И ПРОГРАМ ПОСТУПАЊА
				Третман према осуђеном и спровођење третмана
				Члан 6.
				Третман према осуђеном обухвата примену свих предвиђених активности – планираних метода, техника и поступака, предузетих са циљем да осуђени усвоји друштвено прихватљив систем вредности и овлада вештинама за успешно укључивање у заједницу како убудуће не би чинио кривична дела.
				Третман се спроводи кроз програм поступања, разврставање, накнадно разврставање и припрему за отпуст.
				Пријем и упознавање осуђеног
				Члан 7.
				По пријему на издржавање казне осуђени се упућује у пријемно одељење.
				Током боравка у пријемном одељењу упознавање осуђеног обавља стручни тим са психолошког, педагошког, криминолошког, социјалног, здравственог и безбедносног становишта.
				Стручни тим из става 2. овог члана:
				1) утврђује здравствено стање и радну способност осуђеног;
				2) упознаје осуђеног са прописима о извршењу кривичних санкција и кућним редом завода и даје му потребна објашњења и савете у циљу прилагођавања на живот и рад у заводу;
				3) прибавља и допуњује постојећу документацију о осуђеном у обиму и у поступку који предвиђају прописи о извршењу казне;
				4) утврђује особине личности осуђеног и друге чињенице и околности неопходне за предлагање програма поступања према осуђеном;
				5) предлаже управнику завода програм поступања према осуђеном и његово разврставање.
				Утврђивање програма поступања
				Члан 8.
				Програм поступања утврђује се у зависности од процене ризика, капацитета и потреба осуђеног.
				Процена ризика из става 1. овог члана врши се на основу упитника за осуђене према којима се извршава казна затвора до три године и упитника за осуђене према којима се извршава казна затвора преко три године.
				Образац упитника за осуђене према којима се извршава казна затвора до три године (Прилог 1) и образац упитника за осуђене према којима се извршава казна затвора преко три године (Прилог 2) одштампани су уз овај правилник и чине његов саставни део. 
				Процена ризика
				Члан 9.
				У циљу утврђивања програма поступања процењује се степен ризичног понашања осуђеног. Процена ризика се обавља на основу врсте и тежине извршеног кривичног дела, висине изречене казне, облика кривице, начина ступања на извршење казне, односа осуђеног према извршеном кривичном делу и казни, раније осуђиваности, чињенице да ли се води нов кривични поступак, понашања током ранијег издржавања казне, психолошких, социјалних и здравствених особености.
				Процењени ризик се степенује као низак, средњи и висок у односу на то: 
				1) да ли осуђени представља опасност за друге осуђене, запослене у заводу или друга лица која посећују завод; 
				2) да ли постоји вероватноћа да ће покушати да се самоповреди или изврши самоубиство; 
				3) да ли је склон бекству; 
				4) да ли може представљати опасност за заједницу у случају бекства или изласка из завода;
				5) да ли ће вршити кривична дела након извршене казне.
				Процена капацитета
				Члан 10.
				У циљу утврђивања програма поступања процењује се капацитет осуђеног на интелектуалном, емоционалном и социјалном плану, способност да усвоји знања и вештине и могућност да прихвати позитивне вредности и нове обрасце понашања.
				Процена потреба
				Члан 11.
				У циљу утврђивања програма поступања, процењују се потребе осуђеног које обухватају:
				1) социјалне вештине, побољшање способности комуникације и друштвено прихватљивог понашања у свакодневним ситуацијама; 
				2) стручно усавршавање и образовање, стицање, развијање и одржавање радних навика;
				3) психолошку, психијатријску, медицинску и социјалну помоћ;
				4) пружање правне помоћи у вези са извршењем казне;
				5) лечење од болести зависности;
				6) посебне мере заштите од свих видова психичког, физичког, сексуалног угрожавања или било ког другог облика дискриминације;
				7) припрему за отпуст.
				На основу утврђених потреба осуђеног одређују се индивидуални циљеви.
				За лица са посебним потребама утврдиће се програм поступања у складу са врстом посебних потреба. 
				Члан 12.
				Приликом утврђивања програма поступања, стручни тим из члана 7. став 2. овог правилника подстиче осуђеног на активну сарадњу.
				У утврђивању програма поступања стручни тим дефинисаће посебне поступке и активности водећи рачуна о могућностима завода за њихову реализацију. 
				Осуђени се са програмом поступања упознаје у пријемном одељењу.
				У случају да стручни тим процени да се према осуђеном у заводу не може применити утврђени програм поступања, предложиће накнадно распоређивање осуђеног. 
				Садржај програма поступања
				Члан 13.
				Програм поступања садржи:
				1) процењене капацитете, мотивацију за промену криминалног понашања и процењени степен ризика осуђеног;
				2) групу и одељење у које је осуђени разврстан и његов смештај;
				3) ефикасне поступке и активности према осуђеном сагласно утврђеним потребама;
				4) индивидуалне циљеве осуђеног у одређеном периоду, чијим остваривањем ће се обезбедити повећање капацитета, успешна адаптација и смањење ризика од вршења кривичних дела; 
				5) задатке особља у реализацији програма;
				6) начин сарадње са спољним институцијама и организацијама у реализацији програма поступања;
				7) начин сарадње са породицом или другим блиским лицима;
				8) програм припреме за отпуст.
				Одлука о програму поступања
				Члан 14.
				Одлуку о програму поступања, у складу са Законом, доноси управник завода на основу предлога стручног тима.
				Одлука о програму поступања према осуђеном садржи податке о: групи, одељењу и смештају одређеном на основу утврђеног степена ризика, стручном усавршавању и образовању, групном и индивидуалном раду, радном ангажовању, коришћењу слободног времена, посебним поступцима (лечење од болести зависности, психолошка, психијатријска, медицинска и социјална помоћ), као и посебним мерама заштите.
				Одлука о програму поступања се доставља осуђеном. 
				Припрема осуђеног за отпуст
				Члан 15.
				Припрема осуђеног за отпуст започиње након доласка у завод и саставни је део програма поступања. 
				Осуђени се подстиче на активно учествовање у припреми за отпуст, а посебно да одржава односе са породицом, успоставља и одржава контакте са установама и особама које се баве укључивањем осуђеника за живот на слободи, у складу са Законом.
				Програм за отпуст се утврђује на основу процењених потреба осуђеног и спроводи се уз пристанак и активно учествовање осуђеног.
				Током реализације програма за отпуст осуђеном се, у складу са процењеним потребама, пружа помоћ при остваривању права на материјалну помоћ, привремени смештај, запошљавање, здравствену заштиту, као и при остваривању контакта са малолетном децом, обезбеђивању личних докумената и коришћењу саветодавних и других услуга у заједници. 
				III. РАЗВРСТАВАЊЕ ОСУЂЕНОГ
				Критеријуми за разврставање осуђеног
				Члан 16.
				При разврставању осуђеног води се рачуна о: дужини казне; начину доласка на издржавање казне; односу према кривичном делу и казни; врсти и тежини кривичног дела; ранијој осуђиваности; другом кривичном поступку или изреченој казни; психолошким, педагошким, социјалним особеностима, безбедносним ризицима и потребама осуђеног; понашању током ранијег издржавања кривичне санкције у одговарајућој институцији, као и другим чињеницама битним за разврставање, предвиђеним упитником из члана 8. став 2. овог правилника.
				Разврставање осуђеног у одељења
				Члан 17.
				Осуђени се разврстава у отворено, полуотворено или затворено одељење и одређује му се група.
				У отворено одељење разврстава се осуђени са очуваним капацитетима за промену и ниским степеном ризика. 
				У полуотворено одељење разврстава се осуђени који има делимично очуване капацитете за промену и средњи степен ризика. 
				У затворено одељење разврстава се осуђени од кога се очекује отежана адаптација на заводске услове, који представља опасност за осуђене или запослене, који има битно умањене капацитете за промену и висок степен ризика. У затворено одељење може бити разврстан и осуђени са ниским или средњим степеном ризика, ако се против њега води кривични поступак за кривично дело за које је запрећена казна затвора у трајању од три године или преко три године, ако му је изречена нова правноснажна казна затвора у трајању од три године или преко три године, ако издржава казну затвора у трајању од пет или више година или ако је на извршење казне приведен по потерници или спроведен из притвора. 
				Одређивање осуђеног у групе
				Члан 18.
				Осуђеном разврстаном у отворено одељење одређује се група А1 или група А2.
				У групу А1 или групу А2 одређује се осуђени који по особинама личности, врсти и тежини учињеног кривичног дела, ранијем начину живота и утврђеном програму поступања има очуване капацитете, низак степен ризика и од кога се очекује успешна реинтеграција у друштвену средину. 
				Члан 19.
				Осуђеном разврстаном у полуотворено одељење одређује се група Б1 или група Б2. 
				У групу Б1 или групу Б2 одређује се осуђени који, на основу особина личности, врсте и тежине учињеног кривичног дела, ранијег начина живота и утврђеног програма поступања, има делимично очуване капацитете и средњи степен ризика. 
				Члан 20.
				Осуђеном разврстаном у затворено одељење одређује се група В1 или група В2. 
				У групу В1 или групу В2 одређује се осуђени који, на основу особина личности, врсте и тежине учињеног кривичног дела, ранијег начина живота и утврђеног програма поступања, има отежану адаптацију на заводске услове, а представља опасност за осуђене или запослене, има битно умањене капацитете за промену и висок степен ризика. 
				Смештај осуђеног
				Члан 21.
				Осуђени, који је разврстан у одељење и коме је одређена група, смешта се у просторије за заједнички боравак и спаваонице, уз брижљиву оцену свих околности и података евидентираних у пријемном одељењу, посебно имајући у виду узраст, личне особине и склоности, као и друга својства од којих зависи позитиван међусобни утицај и одсуство опасности од међусобног физичког и психичког угрожавања.
				Проширена права и погодности
				Члан 22.
				Осуђеном се могу доделити проширена права у оквиру завода (проширено право на пријем пакета; проширено право на број посета; проширено право на круг лица која могу посетити осуђеног; проширено право на пријем посета без надзора у просторијама за посете; проширено право на пријем посета у посебним просторијама и проширено право на погоднији смештај), проширено право на пријем посета изван завода, као и погодности изван завода (слободан излазак у град; посета породици и сродницима о викенду и празницима; наградно одсуство из завода до седам дана у току године и коришћење годишњег одмора изван завода), у складу са Законом.
				Додељивање проширених права и погодности
				Члан 23.
				Осуђеном се проширена права и погодности додељују у оквиру групе, на основу посебно доброг владања и залагања у остваривању програма поступања и реализацији индивидуалних циљева. 
				Одлуку о додељивању проширених права и погодности, у складу са Законом, доноси управник завода, на образложени предлог стручног тима.
				Проширена права и погодности у оквиру група
				Група А1
				Члан 24.
				Осуђени коме је одређена група А1, добија сва проширена права у оквиру завода, као и проширена права и погодности које се користе изван завода, и то:
				1) пријем посета изван завода у трајању од осам сати – два пута месечно;
				2) слободан излазак у град једном месечно у трајању од осам сати;
				3) посета породици и сродницима о викенду и празницима у укупном трајању до 120 сати месечно, а у месецу у ком је нерадни државни или верски празник до 144 сата.
				Група А2
				Члан 25.
				Осуђени коме је одређена група А2, добија сва проширена права у оквиру завода, као и проширена права и погодности које се користе изван завода, и то:
				1) пријем посета изван завода у трајању од осам сати – два пута месечно;
				2) слободан излазак у град једном месечно у трајању од осам сати; 
				3) посета породици и сродницима о викенду и празницима у укупном трајању до 96 сати месечно, а у месецу у ком је нерадни државни или верски празник до 120 сати.
				Група Б1
				Члан 26.
				Осуђени коме је одређена група Б1, може добити проширена права у оквиру завода, као и проширена права и погодности које се користе изван завода, и то:
				1) пријем посета изван завода у трајању од осам сати – једном месечно;
				2) слободан излазак у град у трајању од осам сати једном у два месеца;
				3) посета породици и сродницима о викенду и празницима у укупном трајању до 72 сата месечно, а у месецу у ком је нерадни државни или верски празник до 96 сати. 
				Група Б2
				Члан 27.
				Осуђени коме је одређена група Б2, може добити проширена права у оквиру завода, као и проширена права и погодности које се користе изван завода, и то:
				1) пријем посета изван завода у трајању од осам сати – једном месечно;
				2) слободан излазак у град у трајању од осам сати једном у два месеца;
				3) посета породици и сродницима о викенду и празницима у укупном трајању до 48 сати месечно, а у месецу у ком је нерадни државни и верски празник до 72 сата.
				Члан 28.
				Осуђени коме је одређена група А1, А2, Б1 и Б2, може добити проширена права у оквиру завода, као и проширена права и погодности које се користе изван завода, и то:
				1) наградно одсуство из завода до седам дана у току године, сразмерно времену проведеном на издржавању казне;
				2) коришћење годишњег одмора изван завода. 
				Коришћење годишњег одмора изван завода одређује се сразмерно групи у коју је осуђени разврстан и то:
				Група Б2 – две петине утврђеног годишњег одмора;
				Група Б1 – три петине утврђеног годишњег одмора; 
				Група А2 – четири петине утврђеног годишњег одмора; 
				Група А1 – користи цео годишњи одмор.
				Група В1
				Члан 29. 
				Осуђени коме је одређена група В1, у зависности од оствареног програма поступања и реализације индивидуалних циљева, на предлог стручног тима, може добити проширена права у оквиру завода, и то:
				1) проширено право на пријем пакета – једном месечно;
				2) проширено право на број посета – једном месечно; 
				3) проширено право на круг лица која могу посетити осуђеног (даљи сродници, пријатељи и други);
				4) проширено право на пријем посета без надзора у просторијама за посете – једном месечно;
				5) проширено право на пријем посета у посебним просторијама – једном месечно;
				6) проширено право на погоднији смештај.
				Група В2
				Члан 30. 
				Осуђени коме је одређена група В2, у зависности од оствареног програма поступања и реализације индивидуалних циљева, може добити проширена права у оквиру завода, и то:
				1) проширено право на пријем пакета – једном месечно;
				2) проширено право на број посета – једном месечно;
				3) проширено право на круг лица која могу посетити осуђеног (даљи сродници, пријатељи и други);
				4) проширено право на пријем посета без надзора у просторијама за посете – једном у два месеца;
				5) проширено право на пријем посета у посебним просторијама – једном у два месеца;
				6) проширено право на погоднији смештај. 
				Одузимање проширених права и погодности
				Члан 31.
				Стручни тим може предложити управнику завода одузимање неких од додељених проширених права и погодности у оквиру групе, у складу са Законом. 
				IV. ИЗМЕНА ПРОГРАМА ПОСТУПАЊА И НАКНАДНО РАЗВРСТАВАЊЕ
				Преиспитивање и измена програма поступања
				Члан 32.
				Програм поступања се мења у складу са проценом понашања осуђеног, степеном његове сарадње у реализацији програма, постигнутим резултатима и околностима које могу настати током извршења казне.
				Програм поступања, преиспитује се најмање једном: 
				1) сваких шест месеци за изречене казне затвора до три године;
				2) сваких годину дана за изречене казне затвора од три до десет година;
				3) сваке две године за изречене казне затвора преко десет година.
				Стручни тим на основу извештаја о остваривању програма поступања доставља образложен предлог управнику завода за измену програма поступања, односно разлоге за наставак реализације истог програма поступања. 
				Управник завода, на предлог стручног тима, доноси одлуку о измени програма поступања, у складу са Законом.
				Осуђеног са изменама програма поступања, односно разлозима за наставак реализације истог програма поступања упознаје запослени на пословима третмана.
				Програм поступања, као и његове измене су саставни део досијеа осуђеног, у складу са Законом.
				Члан 33.
				Накнадно разврставање обухвата измену програма поступања у делу одређивања групе и упућивања осуђеног у отворено, полуотворено или затворено одељење. 
				Накнадно разврставање у групу са већим степеном проширених права и погодности
				Члан 34.
				Стручни тим може предложити управнику завода да се осуђени накнадно разврста у групу са већим степеном проширених права и погодности, када осуђени остварује програм поступања, остварује индивидуалне циљеве или када му је накнадно утврђен мањи степен ризика. 
				Накнадно разврставање у групу са већим степеном проширених права и погодности је поступно.
				Члан 35.
				Осуђени који је одређен у групу В1 може бити накнадно разврстан у групу Б2 по истеку најмање једне четвртине казне.
				Осуђени који се налази у групи Б1 може бити накнадно разврстан у групу А2 по истеку најмање једне петине казне.
				Накнадно разврставање из групе В2 у В1, Б2 у Б1 и А2 у А1, није условљено дужином издржаног дела казне.
				Накнадно разврставање у групу са мањим степеном проширених права и погодности
				Члан 36.
				Осуђени се накнадно разврстава у групу са мањим степеном проширених права и погодности на основу изречене дисциплинске казне за тежи дисциплински преступ или накнадно утврђеног повећаног степена ризика. 
				Осуђени се може накнадно разврстати у групу са мањим степеном проширених права и погодности на основу изречене дисциплинске казне за лакши дисциплински преступ, покретања новог кривичног поступка или изречене нове казне затвора. 
				Члан 37.
				Осуђени који је накнадно разврстан у групу В1 из разлога предвиђених чланом 36. овог правилника може бити накнадно разврстан у групу Б2 по истеку најмање једне четвртине преосталог дела казне.
				Осуђени који је накнадно разврстан у групу Б1 из разлога предвиђених чланом 36. овог правилника може бити накнадно разврстан у групу А2 по истеку најмање једне петине преосталог дела казне.
				Накнадно разврставање из групе В2 у В1, Б2 у Б1 и А2 у А1, није условљено дужином преосталог дела казне.
				Одлука о накнадном разврставању
				Члан 38.
				Одлуку о накнадном разврставању осуђеног доноси управник завода, у складу са Законом, на образложен предлог стручног тима.
				Одлука садржи образложене разлоге за накнадно разврставање осуђеног.
				V. ЗАВРШНЕ ОДРЕДБЕ
				Престанак важења ранијег правилника
				Члан 39.
				Даном ступања на снагу овог правилника престаје да важи Правилник о третману, програму поступања, разврставању и накнадном разврставању осуђених лица („Службени гласник РС”, број 72/10).
				Ступање на снагу
				Члан 40.
				Овај правилник ступа на снагу осмог дана од дана објављивања у „Службеном гласнику Републике Србије”.
				
				Број 110-00-10/2015-01
				У Београду, 20. јула 2015. године
				Министар,
				Никола Селаковић, с.р.
				
				Прилози
				Прилог 1 -
				Упитник за процену 
				ризика за осуђене на казну затвора до три године
				Прилог 2 -
				Упитник за процену 
				ризика осуђених на казну затвора преко три године
	

