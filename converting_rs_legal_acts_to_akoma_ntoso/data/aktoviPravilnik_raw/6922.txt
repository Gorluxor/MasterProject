


	
	Zakon


	
			На основу члана 22. став 3. Закона о бесплатној правној помоћи („Службени гласник РС”, број 87/18),
			Mинистар правде доноси
			ПРАВИЛНИК
			о начину вођења евиденције о пруженој бесплатној правној помоћи и бесплатној правној подршци
			"Службени гласник РС", број 68 од 25. септембра 
			2019.
			Члан 1.
			Овим правилником прописује се начин на који пружаоци бесплатне правне помоћи и бесплатне правне подршке воде евиденцију о бесплатној правној помоћи и бесплатној правној подршци коју су пружили.
			Члан 2.
			Евиденција о пруженој бесплатној правној помоћи и бесплатној правној подршци (у даљем тексту: Евиденција) води се о свим облицима пружене бесплатне правне помоћи и бесплатне правне подршке.
			Евиденција  се води и у електронској форми.
			Члан 3.
			У Евиденцију се уписују: 
			1) лично име или назив под којим се пружалац води у Регистру пружалаца бесплатне правне помоћи;
			2) редни број корисника у евиденцији и датум уписа у евиденцију;
			3) лично име и пребивалиште или боравиште корисника бесплатне правне помоћи или бесплатне правне подршке;
			4) облик пружене бесплатне правне помоћи или бесплатне правне подршке;
			5) правна област из које је пружена бесплатна правна помоћ или бесплатна правна подршка;
			6) назив јединице локалне самоуправе и број и датум решења о одобравању бесплатне правне помоћи или састављања јавнобележничке исправе или посредовања у решавању спорова;
			7) број и датум решења о укидању  решења о одобравању бесплатне правне помоћи или бесплатне правне подршке.
			У Евиденцију о давању опште прaвне инфoрмaциjе, пoпуњaвaњу фoрмулaрa, кao и бeсплaтној прaвној пoмoћи кojу, на основу Закона о бесплатној правној помоћи (у даљем тексту: Закон) пружajу удружeњa, уписују се лично име и пребивалиште или боравиште корисника бесплатне правне помоћи или бесплатне правне подршке коме је пружена бесплатна правна помоћ или бесплатна правна подршка, а кojи нe испуњaвa услoвe прописане Законом.
			Члан 4.
			Пружалац бесплатне правне помоћи и бесплатне правне подршке подноси министарству надлежном за послове правосуђа редовни извештај у електронској форми у складу са Законом. 
			Редовни извештај сачињава се на основу података који су садржани у евиденцији, а уз извештај у електронској форми министарству се доставља и један примерак оверене копије евиденције за годину за коју се подноси редовни извештај. 
			Члан 5.
			Овај правилник ступа на снагу 1. октобра 2019. године. 
			Број 110-00-303/2019-05
			У Београду, 20. септембра 2019. године
			Министар,
			Нела Кубуровић, с.р.
	

