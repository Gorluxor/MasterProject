


	
	Zakon

	


	Редакцијски пречишћен текст
	
	
	На основу члана 225. став 2. Закона о безбедности саобраћаја на путевима („Службени гласник РС”, бр. 41/09, 53/10 и 101/11), на предлог Агенције за безбедност саобраћаја, 
	
	Министар за инфраструктуру и енергетику доноси
	ПРАВИЛНИК
	о програму и роковима за одржавање семинара, начину полагања испита провере знања и изгледу и садржају обрасца дозволе (лиценце) за инструктора вожње
	
	"Службени гласник РС", број 21 од 21. марта 
	2012.
	I. УВОДНА ОДРЕДБА
	Члан 1.
	Овим правилником прописујe се програм обавезних семинара унапређења знања за инструктора вожње, рокови за одржавање семинара, начин полагања испита провере знања, изглед и садржај обрасца дозволе (лиценце) за инструктора вожње. 
	
	II. ПРОГРАМ И РОКОВИ ЗА ОДРЖАВАЊЕ ОБАВЕЗНИХ СЕМИНАРА УНАПРЕЂЕЊА ЗНАЊА И НАЧИН ПОЛАГАЊА ИСПИТА ПРОВЕРЕ ЗНАЊА ЗА ИНСТРУКТОРА ВОЖЊЕ
	1. Програм обавезних семинара унапређења знања
	Члан 2.
	Обавезни семинари унапређења знања спроводе се према Програму обавезних семинара унапређења знања за инструктора вожње (Прилог 1), који је одштампан уз овај правилник и чини његов саставни део.
	2. Обавезни семинари и рокови њиховог одржавања
	Члан 3.
	Обавезни семинари унапређења знања на којима инструктори вожње са дозволом (лиценцом) унапређују знања стечена у поступку добијања дозволе (лиценце) организују се најмање два пута у току календарске године, а у складу са планом који, полазећи од броја инструктора вожње који имају право на продужење дозволе (лиценце) и обима области и питања која ће се разматрати на семинару, утврди Агенција за безбедност саобраћаја (у даљем тексту: Агенција).
	Годишњи план обавезних семинара унапређења знања одређује Агенција и сваки семинар мора садржати најмање две области из Програма обавезних семинара унапређења знања за инструкторе вожње, у обиму који не прелази осам наставних часова дневно, при чему за сваку предвиђену област мора бити планиран најмање један наставни час.
	Агенција може, по потреби, променити план одржавања појединих семинара, о чему ће благовремено обавестити заинтересована лица.
	О дану, времену, месту, програму обавезних семинара и учесницима, односно садржајима и извођачима наставе за поједине области и питања, Агенција ће давати обавештења на званичној интернет презентацији Агенције, односно на други погодан начин.
	Извођење садржаја на семинару врше предавачи, вође радионица, сертификовани извођачи наставе, односно друга стручна лица која су ангажована у спровођењу семинара, од којих Агенција одређује лице за руководиоца семинара које врши евидентирање присуства полазника семинара и Агенцији доставља извештај.
	Члан 4.
	Инструктор вожње са дозволом (лиценцом), пре полагања испита провере знања, у периоду од пет година пре обнављања дозволе (лиценце), мора присуствовати на најмање пет обавезних семинара унапређења знања и то на начин да сваке календарске године присуствује најмање на једном семинару унапређења знања и да присуствује најмање два пута извођењу садржаја из сваке од осам области из Програма обавезних семинара унапређења знања за инструктора вожње.
	Инструктор вожње који из оправданих разлога није присуствовао обавезном семинару у току календарске године, може надокнадити пропуштено присуством на два семинара унапређења знања у једној календарској години, а надокнада ће му се признати највише једном зa пет година пре обнављања дозволе (лиценце).
	Инструктор вожње са дозволом (лиценцом) подноси Пријаву за присуство на обавезном семинару унапређења знања на прописаном обрасцу (Образац 1) – најкасније 15 дана пре почетка семинара за који се пријављује.
	Члан 5.
	Подаци о присуству инструктора вожње на обавезним семинарима унапређења знања бележе се и оверавају у Евиденционој књижици инструктора вожње (Образац 2), који је одштампан уз овај правилник и чини његов саставни део.
	3. Начин полагања испита провере знања
	Члан 6.
	Пријава за полагање испита провере знања за обнављање дозволе (лиценце) за инструктора вожње се подноси на обрасцу (Образац 1), који је одштампан уз овај правилник и чини његов саставни део. 
	
	Члан 7.
	Испит провере знања за инструктора вожње (у даљем тексту: испит) полаже се пред испитном комисијом за полагање испита провере знања за инструктора вожње (у даљем тексту: испитна комисија), коју образује Агенција.
	Испитна комисија из претходног става се састоји од председника и два члана, који могу имати заменике.
	Члан 8.
	Инструктори вожње са дозволом (лиценцом), који су испунили услове из члана 4. овог правилника, полажу испит тако што пред испитном комисијом полажу теоријски и практични део из области утврђених у Програму обавезних семинара унапређења знања за инструктора вожње.
	Члан 9.
	Инструктор вожње који поседује дозволу (лиценцу) за предавача теоријске обуке ослобађа се обавезе полагања теоријског дела испита.
	Инструктор вожње који поседује дозволу (лиценцу) за професионалног возача ослобађа се обавезе полагања практичног дела испита.
	Члан 10. 
	Пре полагања испита утврђује се идентитет инструктора вожње – увидом у јавну исправу са фотографијом инструктора вожње.
	Члан 11.
	Теоријски део испита спроводи се путем теста, писмено или на рачунару.
	Тестови за полагање испита које припрема Агенција представљају тајну у складу са прописима којима се уређује тајност података и не смеју се објављивати. 
	
	Члан 12.
	Практичном делу испита може приступити инструктор вожње који је положио теоријски део испита.
	Практични део испита спроводи се писмено, односно показно, односно путем студије случаја, односно путем симулације и може се састојати од провере способности инструктора вожње да управља возилом, односно провере способности за преношење практичних знања и вештина кандидатима за возаче, односно провере способности примене безбедне и еколошки прихватљиве вожње, као и провере других знања и вештина.
	Члан 13.
	Ако се инструктор вожње на испиту служи недозвољеним средствима (коришћење уџбеника, бележака, преписивањем, употребом недопуштених техничких средстава и сл.), испитна комисија за полагање стручног испита за испитивача удаљиће кандидата са испита.
	Кандидат који је удаљен са испита може поново полагати стручни испит у следећем испитном року. 
	
	Члан 14.
	Испитна комисија, у зависности од обима и садржаја испита, одређује време потребно за полагање тог испита. 
	
	Члан 15.
	Инструктор вожње је положио испит у целини ако је на теоријском делу испита добио коначну оцену „положио” и ако је на практичном делу испита добио оцену „задовољио”. 
	
	Инструктор вожње је на теоријском делу испита добио коначну оцену „положио” ако је на тесту освојио најмање 80% од укупног броја предвиђених бодова – појединачно из сваке области утврђене у Програму обавезних семинара унапређења знања за инструктора вожње.
	Инструктор вожње је на практичном делу испита добио оцену „задовољио” ако је био успешан у свим садржајима за које је вршено вредновање и оцењивање.
	На захтев инструктора вожње који није положио испит, испитна комисија је дужна да, непосредно након јавно објављених резултата, укаже инструктору вожње на грешке које је учинио.
	О полагању испита води се Записник о о полагању испита провере знања за обнављање дозволе (лиценце) за инструктора вожње (Образац 3), који је одштампан уз овај правилник и чини његов саставни део. 
	
	Записник из претходног става чува се најмање десет година.
	III. ИЗГЛЕД И САДРЖАЈ ОБРАСЦА ДОЗВОЛЕ (ЛИЦЕНЦЕ) ЗА ИНСТРУКТОРА ВОЖЊЕ
	Члан 16.
	Инструктору вожње издаје се Дозвола (лиценца) за инструктора вожње на заштићеном обрасцу, димензија 85,6 х 54mm, који садржи:
	1) на предњој страни: у левом делу, који обухвата 1/3, у горњем углу међународну ознаку Републике Србије „СРБ”, испод ње место за фотографију димензија 25 х 30mm и рубрику са подацима категорије возила за које инструктор вожње поседује дозволу (лиценцу), а у десном делу, који обухвата 2/3, речи: „Република Србија” испод тога, речи: „ДОЗВОЛА (ЛИЦЕНЦА) ЗА ИНСТРУКТОРА ВОЖЊЕ”, са одговарајућим преводом на енглески језик и Мали грб Републике Србије, испод кога су рубрике са подацима и то редом: презиме, име, датум и место рођења, датум издавања дозволе (лиценце), рок важења дозволе (лиценце), издавалац дозволе (лиценце), број дозволе (лиценце), својеручни потпис, пребивалиште.
	2) на полеђини, у левом делу, који обухвата 1/3, објашњење садржине рубрика и података са предње стране и садржи табелу са четири колоне и 18 редова и деветнаестим редом испод колона, који је нумерисан редним бројем 12 и у који се уписују допунски подаци у вези са напоменом из колоне 12 и њихов међусобни однос са подацима из колоне 9, као и други подаци од значаја за утврђивање основа и обима ограничења, ознаку „АБС” и серијски број.
	Колоне су нумерисане на следећи начин:
	9. Категорије возила за које инструктор вожње поседује дозволу (лиценцу)
	10. Датум првог издавања дозволе (лиценце) за сваку категорију
	11. Датум до кога важи дозвола (лиценца) за сваку категорију
	12. Напомена 
	Изглед дозволе (лиценце) за инструктора вожње дат је на Обрасцу 4, који је одштампан уз овај правилник и чини његов саставни део.
	Члан 17.
	Трошкове похађања обавезног семинара унапређења знања, полагања испита провере знања и издавања дозволе (лиценце) за инструктора вожње, сагласно Закону, сноси инструктор вожње.
	Члан 17a
	Инструктор вожње, који је стекао дозволу (лиценцу) 
	током 2013. године, може присуствовати на највише три семинара унапређења 
	знања у једној календарској години.
	*Службени гласник РС, број 94/2018
	Члан 18.
	Даном ступања на снагу овог правилника престаје да важи Правилник о програму и начину полагања испита за возача – инструктора („Службени гласник СРС”, број 16/83).
	Члан 19.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-00102/2011-01
	У Београду, 2. марта 2012. године
	Mинистар,
	
	Милутин Мркоњић, с.р.
	Прилози
	Прилог 1.
	ПРОГРАМ ОБАВЕЗНИХ СЕМИНАРА УНАПРЕЂЕЊА ЗНАЊА ЗА ИНСТРУКТОРА ВОЖЊЕ
	Програм обавезних семинара унапређења знања за инструктора вожње, обухвата следеће области:
	1) САОБРАЋАЈНА ЕТИКА 
	1. Појам, предмет и задаци саобраћајне етике. 
	2. Основна етичка начела. 
	3. Безбедно и етичко понашање учесника у саобраћају.
	4. Етичко понашање учесника у саобраћају у случају саобраћајне незгоде.
	5. Ризично понашање у саобраћају: возачи високог ризика, насилничка вожња и бес и агресија на путевима.
	6. Карактеристике и специфичности међусобних односа учесника у саобраћају. 
	
	7. Појам и специфичности саобраћајне културе. 
	2) САОБРАЋАЈНА ПСИХОЛОГИЈА 
	1. Саобраћајна психологија као грана психологије, психолошке методе и поступци. 
	
	2. Ментална способност, перцепција и пажња.
	3. Емоције и мотивација.
	4. Психологија личности и личност као субјективни фактори безбедности саобраћаја. 
	
	5. Ризична понашања и њихов утицај на безбедност саобраћаја. 
	6. Комуникација и интеракција са другим учесницима у саобраћају.
	7. Понашање возача у случају саобраћајне незгоде.
	3) ПЕДАГОГИЈА И АНДРАГОГИЈА 
	1. Основе педагогије и андрагогије.
	2. Основни принципи васпитног рада са кандидатима за возаче и примењене наставне методе. 
	
	3. Комуникација.
	4. Теорија, техника и вештине вредновања и оцењивања.
	5. Израда тестова за проверу стеченог нивоа знања и вештина кандидата за возаче. 
	
	4) БЕЗБЕДНОСТ ДРУМСКОГ САОБРАЋАЈА 
	1. Фактори који утичу на понашање човека у саобраћају и фактори који директно утичу на способности возача у саобраћају (утицај алкохола и других психоактивних супстанци, утицај умора, утицај друштвених услова и др.).
	2. Специфичности појединих категорија учесника у саобраћају (рањиви учесници у саобраћају, професионални возачи и др.).
	3. Анализа утицаја основних пропуста учесника у саобраћају у настанку саобраћајних незгода (етиологија и феноменологија саобраћајних незгода).
	4. Опасна места и опасне деонице на путевима.
	5. Превентива и модели за унапређење безбедности саобраћаја (едукација, околина, принуда, инжењерство).
	6. Утицај пута и околине пута на безбедност саобраћаја, основи економичне вожње и утицај саобраћаја на стање животне средине и њено угрожавање.
	5) ПРОПИСИ О БЕЗБЕДНОСТИ САОБРАЋАЈА, ОБУКА ВОЗАЧА И ПОЛАГАЊЕ ВОЗАЧКОГ ИСПИТА 
	
	1. Новине у домаћим и међународним прописима и стандардима у области обуке возача и полагања возачког испита (обухвата новине у прописима везаним за путеве и саобраћајну сигнализацију, техничко регулисање саобраћаја и заштиту животне средине, дужности учесника у саобраћају у случају саобраћајне незгоде, возаче, трајање управљања моторним возилом, односно скупом возила, регистрацију моторних и прикључних возила, посебне мере и овлашћења, превоз опасних материја у друмском саобраћају и казнене одредбе).
	2. Прописи о условима, начину полагања возачког испита и вођењу евиденција.
	3. Прописи о условима и начину оспособљавања кандидата за возаче.
	6) ВОЗИЛА 
	1. Подела моторних возила.
	2. Припрема возача за вожњу и значај ергономије.
	3. Погон и возно-динамичке карактеристике моторних возила.
	4. Стабилност и кочење моторних возила.
	5. Одржавање и контрола техничке исправности моторних и прикључних возила.
	6. Економичност потрошње горива и заштита животне средине. 
	7) ТЕОРИЈА ИЗВОЂЕЊА РАДЊИ ВОЗИЛОМ У САОБРАЋАЈУ НА ПУТУ 
	1. Теоријско објашњење значаја безбедног извођења радњи возилом у саобраћају на путу и прописног поступања возача у саобраћају на путу.
	2. Објашњење основних радњи возилом: полазак, вожња унапред, вожња уназад, промена правца кретања и заустављање возила, укључивање возила у саобраћај на путу, избор брзине кретања возила у зависности од саобраћајне ситуације и услова пута и времена, скретање, обилажење, мимоилажење, претицање, промена саобраћајне траке, полукружно окретање, заустављање, нагло кочење, поступање возача при наиласку и пролазак кроз раскрсницу на којој је саобраћај регулисан правилом десне стране, саобраћајним знаком, светлосним саобраћајним знаком, знацима и наредбама које даје овлашћено лице, поступање возача при наиласку на пешачки прелаз, прелаз пута преко железничке и трамвајске пруге, вожња кроз тунел и др.
	3. Објашњење поступања возача у условима падавина, смањене видљивости, у ноћним условима и када се креће путем на којем се изводе радови.
	8) МЕТОДИКА ПРАКТИЧНЕ ОБУКЕ КАНДИДАТА ЗА ВОЗАЧЕ
	1. Провере и припреме возила за безбедно учествовање у саобраћају на путу.
	2. Употреба команди и уређаја возила.
	3. Извођење прописаних радњи возилом на уређеном полигону.
	4. Извођење радњи возилом у саобраћају на путу.
	5. Управљање возилом у саобраћају на путу у насељу, у условима слабог, средњег и јаког интензитета саобраћаја.
	6. Управљање возилом у саобраћају на путу ван насеља, у условима слабог, средњег и јаког интензитета саобраћаја.
	7. Управљање возилом на путу у насељу и ван насеља, у ноћним условима.
	8. Увежбавање радњи возилом и поступање возача у различитим саобраћајним ситуацијама.
	9. Развијање односа поверења и поштовања према другим учесницима у саобраћају, стицања навике помагања другим учесницима у саобраћају и предузимања мера да не дође до саобраћајне незгоде.
	Агенција доноси годишњи план обавезних семинара унапређења знања у складу са областима утврђеним у Програму обавезних семинара унапређења знања за инструктора вожње, на основу:
	– анализе стања безбедности саобраћаја на путевима из претходне године,
	– анализе обуке возача и резултата успешности кандидата за возаче моторних возила на возачком испиту из претходне године,
	– новина у домаћим и међународним прописима и стандардима у безбедности саобраћаја,
	– захтева Тела за координацију,
	– предлога одговорних субјеката према Националном плану из члана 12. став 2. Закона о безбедности саобраћаја на путевима.
	
	
	Образац 1 -
	
	Пријава за присуство на обавезном семинару унапређења знања
	Образац 2 -
	
	Евиденциона књижица инструктора вожње
	Образац 3 -
	
	Записник о полагању испита провере знања за 
	обнављање дозволе (лиценце) за инструктора вожње
	Образац 4 -
	
	Дозвола (лиценца) за инструктора вожње
	
	
	
