



На основу члана 16. став 5. Закона о
заштити животиња од заразних болести које угрожавају целу земљу (“Службени лист
СФРЈ
”, бр. 43/86 и 53/91), Савезно министарство за привреду прописује



ПРАВИЛНИК

О МЕРАМА ЗА
СУЗБИЈАЊЕ ТРИХИНЕЛОЗЕ ЖИВОТИЊА



"Службени лист СРЈ",
број 20 од 21. 

априла 1995.

Члан 1.

Овим правилником прописују се мере за спречавање и
сузбијање трихинелозе животиња.

Члан 2.

У подручјима у којима се трихинелоза често појављује,
као и у случају потребе, врши се дијагностичко испитивање домаћих свиња и
других животиња на трихинелозу.

Ради утврђивања степена раширености трихинелозе код
дивљих сисара, организације које газдују ловиштима, односно које организују лов
дужне су да одстрељене месоједе и сваштоједе подвргну прегледу на трихинелозу.

Члан 3.

Дијагностичко испитивање животиња на трихинелозу врши
се:

1) серолошким испитивањем (ЕЛИСА);

2) утврђивањем ларви паразита у узорцима ткива
(биопсија).

После клања животиње или угинућа животиње, за преглед
на трихинелозу користе се следеће методе:

1) трихиноскопија или компресија;

2) вештачка дигестија.

Члан 4.

Сумњивим на трихинелозу сматрају се животиње код којих
се серолошким тестом (ЕЛИСА) добије позитивна реакција.

Инфицираним се сматрају оне животиње код којих се
директним путем у узорцима ткива (биопсија) утврди присуство ларви паразита.

Дијагноза се обавезно потврђује једном од прописаних
метода за утврђивање трихинелозе после клања животиње или угинућа животиње.

Члан 5.

Сумњиве и инфициране животиње сматрају се трихинелозним
и на њих се примењују мере из овог правилника.

Животиње из става 1. овог члана морају се трајно
обележити и не могу се отуђивати.

Члан 6.

У зараженом подручју наредиће се следеће мере:

1) попис свиња;

2) забрана отуђивања и промета свиња из дворишта;

3) дијагностичко испитивање свиња ЕЛИСА тестом, а у
случају потребе и других животиња;

4) систематска дератизација на прописани начин;

5) обавезан преглед свиња закланих за потребе
домаћинства једном од прописаних метода;

6) уништавање паса и мачака луталица.

Члан 7.

Кад се утврди трихинелоза животиња, у зараженом
дворишту наредиће се следеће мере:

1) забрана промета свиња, производа, сировина и
отпадака од закланих свиња;

2) забрана употребе непрокуваних помија;

3) пријављивање клања свиња свих категорија за потребе
домаћинства надлежном ветеринарском инспектору;

4) уништавање ларви трихинеле у свим деловима трупа
закланих животиња и угинулих животиња.

Члан 8.

Трупови одстрељене дивљачи из члана 2. став 2. овог
правилника који се не користе за исхрану морају нешкодљиво да се уклоне на
један од прописаних начина.

Члан 9.

Уништавање ларви трихинела из члана 7. став 1. тачка 4.
овог правилника врши се:

1) топљењем масног ткива;

2) кувањем комада меса не дебљих од 10 цм у води,
односно воденој пари најмање 2,5 сата тако да се у средини комада постигне
температура од најмање 80 °С и одржи најмање 30 минута;

3) спаљивањем.

Члан 10.

Клање свиња и уништавање ларви трихинела у зараженом
дворишту обавља се под контролом надлежног ветеринарског инспектора, који о
томе саставља записник.

О значају спровођења мера из овог правилника редовно ће
се обавештавати грађани, држаоци животиња и ловци.

Члан 12.

Сматра се да је трихинелоза сузбијена ако се после
клања или угинућа трихинелозних животиња спроведу мере из овог правилника и
изврши дератизација.

Члан 13.

Овај правилник ступа на снагу осмог дана од дана
објављивања у „Службеном листу СРЈ”.



Број:
3/001-001/017 

7.
априла 1995. године 

Београд 

Савезни министар за

привреду,

мр 
Никола
Шаиновић, с. р.



