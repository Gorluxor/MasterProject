


	
	Zakon


	
			На основу члана 44г став 2. Закона о државним службеницима („Службени гласник РС” бр. 79/05, 81/05 − исправка, 83/05 − исправка, 64/07, 67/07 − исправка, 116/08, 104/09, 99/14, 94/17 и 95/18) и члана 33. Уредбе о одређивању компетенција за рад државних службеника („Службени гласник РС”, број 4/19),
			Министар правде доноси
			ПРАВИЛНИК 
			о посебним функционалним компетенцијама за запослене у судовима, јавним тужилаштвима и Државном правобранилаштву
			"Службени гласник РС", број 18 од 15. марта 2019.
			Члан 1.
			Овим правилником утврђују се посебне функционалне компетенције за запослене у судовима,  јавним тужилаштвима и Државном правобранилаштву.
			Члан 2.
			Посебне функционалне компетенције односе се на општа и методолошка знања и вештине у оквиру одређене области рада, односно на  специфичне и методолошке вештине у оквиру одређеног радног места за запослене у судовима, јавним тужилаштвима и Државном правобранилаштву.
			1. Судови
			Члан 3.
			Области рада – уже унутрашње јединице у којима се утврђују посебне функционалне компетенције за запослене у судовима јесу:
			1) судска управа;
			2) судска писарница;
			3) финансијско-материјални, рачуноводствени послови и  послови јавних набавки; 
			4) информатички послови; 
			5) послови извршења; 
			6) дактилобиро.
			Члан 4.
			Посебне функционалне компетенције у области рада судска управа јесу:
			1) познавање материјалних и процесних прописа релевантних за надлежност суда;
			2) познавање прописа релевантних за судску управу;
			3) познавање потврђених међународних уговора и општеприхваћених правила међународног права. 
			Члан 5.
			У оквиру области рада судска управа одређују се посебне функционалне компетенције за  радна места судијски помоћник, секретар суда и управитељ суда.
			Члан 6.
			Посебне функционалне компетенције за радно место судијски помоћник јесу:
			1) поседовање знања и вештина за израду нацрта судских одлука и других аката;
			2) поседовање знања и вештина за израду нацрта сентенци о заузетим правним ставовима;
			3) вештине презентације, вештине управљања поступком и вештине извештавања у  предметима.
			Члан 7.
			Посебне функционалне компетенције за радно место секретар суда јесу:
			1) знање и вештине у вези са организацијом и координацијом рада унутрашњих организационих јединица  суда;
			2) поседовање знања и вештина за израду нацрта нормативних и других аката.
			Члан 8.
			Посебне функционалне компетенције за радно место управитељ суда јесу:
			1) знање и вештине  у вези са организацијом и координацијом рада суда;
			2) способност стратешког планирања, организација и координација у изради предлога буџета, праћење извршавања буџета, нацрта финансијског плана, кадровског плана и завршног рачуна;
			3) способност за припрему предлога пројеката за донације и праћења њихове реализације.
			Члан 9.
			Посебне функционалне компетенције у области рада судска писарница јесу:
			1) познавање прописа релевантних за надлежност и организацију рада суда;
			2) знања и вештине потребне за рад на пословном софтверу за управљање предметима.
			Члан 10.
			Посебна функционална компетенција у области рада финансијско-материјални, рачуноводствени послови и послови јавних набавки јесте познавање прописа релевантних за надлежност и организацију рада суда.
			Члан 11.
			Посебне функционалне компетенције у области рада информатички послови јесу:
			1) знања и вештине за имплементацију и одржавање пословног софтвера за управљање предметима у оквиру правосудног информационог система;
			2) знањa и вештине за обуку запослених за рад са пословним софтвером за управљање предметима;
			3) познавање прописа релевантних за надлежност и организацију рада суда.
			Члан 12.
			Посебне функционалне компетенције у области рада послови извршења јесу:
			1) познавање материјалних и процесних прописа релевантних за надлежност суда;
			2) знање и вештине потребне за примену материјалних и процесних прописа из области извршења;
			3) поседовање вештина комуникације и решавања спорних ситуација у поступцима принудног извршења.
			Члан 13.
			Посебне функционалне компетенције у области рада дактилобиро јесу:
			1) познавање прописа релевантних за надлежност суда;
			2) положен испит за дактилографа I класе.  
			2. Јавна тужилаштва
			Члан 14.
			Области рада – уже унутрашње јединице у којима се утврђују посебне функционалне компетенције за запослене у јавним тужилаштвима јесу:
			1) управа у јавном тужилаштву;
			2) писарница;
			3) финансијско-материјални, рачуноводствени послови и послови јавних набавки;
			4) информатички послови;
			5) дактилобиро.
			Члан 15.
			Посебне функционалне компетенције у области рада управа у јавном тужилаштву јесу:
			1) познавање материјалних и процесних  прописа релевантних за надлежност јавног тужилаштва;
			2) познавање прописа релевантних за управу у јавном тужилаштву;
			3) познавање потврђених међународних уговора и општеприхваћених правила   међународног права.
			Члан  16.
			У оквиру области рада управа у јавном тужилаштву одређују се посебне функционалне компетенције за радна места секретар јавног тужилаштва и тужилачки помоћник.
			Члан 17.
			Посебне функционалне компетенције за радно место секретар јавног тужилаштва јесу:
			1) поседовање вештина за израду нацрта нормативних и других аката у управи у јавном тужилаштву;
			2) знање и вештине везане за организацију и координацију унутрашњих организационих јединица јавног тужилаштва;
			3) способност стратешког планирања, организација и координација у изради предлога буџета, праћење извршавања буџета, нацрта финансијског плана и кадровског плана јавног тужилаштва.
			Члан 18.
			Посебне функционалне компетенције за радно место тужилачки помоћник јесу:
			1) поседовање знања и вештина за израду нацрта тужилачких одлука и других аката;
			2) израда нацрта сентенци о заузетим правним ставовима;
			3) вештине заступања на главном претресу у кривичном и у другим поступцима пред надлежним судом;
			4) вештине управљања преткривичним поступком.
			Члан 19.
			Посебне функционалне компетенције у области рада писарница јесу:
			1) познавање прописа релевантних за надлежност и организацију јавног тужилаштва;
			2) поседовање знања и вештина потребних за рад на пословном софтверу за управљање предметима. 
			Члан 20.
			Посебне функционалне компетенције у области рада финансијско-материјални, рачуноводствени послови и послови јавних набавки јесте познавање прописа релевантних за надлежност и организацију јавног тужилаштва.
			Члан 21.
			Посебне функционалне компетенције у области рада информатички послови јесу:
			1) поседовање знања и вештина за имплементацију и одржавање пословног софтвера за управљање предметима у оквиру правосудног информационог система;
			2) познавање прописа релевантних за надлежност и организацију јавног тужилаштва.
			Члан 22.
			Посебне функционалне компетенције у области рада дактилобиро јесу:
			1) познавање прописа релевантних за надлежност и организацију тужилаштва;
			2) положен испит за дактилографа I класе. 
			3. Државно правобранилаштво
			Члан 23.
			Области рада – уже унутрашње јединице у којима се утврђују посебне функционалне компетенције за запослене у Државном правобранилаштву јесу:
			1) послови заступања;
			2) послови заступања пред Европским судом за људска права;
			3) Секретаријат;
			4) финансијско-материјални, рачуноводствени послови и послови јавних набавки;
			5) информатичко-аналитички послови;
			6) писарница.
			Члан 24.
			Посебне функционалне компетенције у области рада послови заступања у Државном правобранилаштву јесу:
			1) познавање прописа релевантних за надлежност Државног правобранилаштва;
			2) поседовање знања и вештина у пословима заступања из надлежности Државног правобранилаштва;
			3) вештине презентације.
			Члан 25.
			У оквиру области рада послови заступања одређују се посебне функционалне компетенције за радна места Државни правобранилац, заменик Државног правобраниоца и правобранилачки помоћник. 
			Члан 26.
			Посебне функционалне компетенције за радно место Државни правобранилац јесу: 
			1) поседовање знања и вештина за састав иницијалних аката, поднесака и правних лекова и других аката у пословима заступања;
			2) знање и вештине за израду мишљења о правним питањима;
			3) поседовање знања и вештина за израду обавезних упустава за рад Државног правобранилаштва.
			Члан 27.
			Посебне функционалне компетенције за радно место заменик Државног правобраниоца јесу: 
			1) поседовање знања и вештина за састав иницијалних аката, поднесака и правних лекова и других аката у пословима заступања;
			2) поседовање знања и вештина за израду мишљења о правним питањима. 
			Члан 28.
			Посебне функционалне компетенције за радно место правобранилачки помоћник јесу:
			1) поседовање знања и вештина за састав иницијалних аката, поднесака и правних лекова и других аката у пословима заступања;
			2) способност оптимизације динамике рада независно од броја и сложености предмета, рокова и ресурса, уз рад на терену.
			Члан 29.
			У оквиру области рада послови заступања пред Европским судом за људска права, одређују се посебне функционалне компетенције за радна места заменик Државног правобраниоца − заступник Републике Србије пред Европским судом за људска права и правобранилачки помоћник у Одељењу за заступање пред Европским судом за људска права. 
			Члан 30.
			Посебне функционалне компетенције за радно место заменик Државног правобраниоца − заступник Републике Србије пред Европским судом за људска права јесу:
			1) поседовање знања и вештина за заступање Републике Србије пред Европским судом за људска права и телима од значаја за рад Европског суда за људска права;
			2) знање и вештине за састав поднесака и правних лекова и других аката у пословима заступања пред Европским судом за људска права;
			3) вештина преговарања;
			4) знање енглеског или француског језика, ниво Б2.
			Члан 31.
			Посебне функционалне компетенције за радно место правобранилачки помоћник пред Европским судом за људска права јесу:
			1) знање и вештине у пословима заступања Републике Србије пред Европским судом за људска права и телима од значаја за рад Европског суда за људска права;
			2) знање и вештине за састав поднесака и правних лекова и других аката у пословима заступања пред Европским судом за људска права;
			3) знање енглеског или француског језика, ниво Б2.
			Члан 32.
			Посебне функционалне компетенције  у области рада Секретаријат јесу:
			1) познавање прописа релевантних за надлежност и уређење Државног правобранилаштва;
			2) познавање прописа релевантних за рад Секретаријата у Државном правобранилаштву; 
			3) знање и вештине за израду аката из надлежности Секретаријата у Државном правобранилаштву.
			Члан 33.
			У оквиру области рада Секретаријат одређују се посебне функционалне компетенције за радно место секретар Државног правобранилаштва.
			Члан 34.
			Посебне функционалне компетенције за радно место секретар Државног правобранилаштва јесу:
			1) знање и вештине за организацију и координацију рада; 
			2) знање и вештине за израду нормативних и других аката у Државном правобранилаштву.
			Члан 35.
			Посебне функционалне компетенције у области рада финансијско-материјални, рачуноводствени послови и послови јавних набавки јесте познавање прописа релевантних за надлежност и организацију Државног правобранилаштва.
			Члан 36.
			Посебне функционалне компетенције у области рада информатичко-аналитички послови у Државном правобранилаштву јесу:
			1) познавање прописа релевантних за надлежност и организацију Државног правобранилаштва; 
			2) знањe и вештине за  праћење и предлагање унапређења пословног софтвера.
			Члан 37.
			Посебне функционалне компетенције у области рада писарница јесу:
			1) познавање прописа релевантних за надлежност и организацију Државног правобранилаштва;
			2) знања и вештине потребне за рад на пословном софтверу. 
			Члан 38.
			Овај правилник ступа на снагу наредног дана од дана објављивања у „Службеном гласнику Републике Србије”.
			Број 110-00-64/2019-05
			У Београду, 8. марта 2019. године
			Министар,
			Нела Кубуровић, с.р.
			 
			 
			 
			 
			 
	

