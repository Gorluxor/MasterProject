


	
	Zakon

	


	
			На основу члана 37а став 4. Закона о контроли предмета од драгоцених метала („Службени гласник РС”, бр. 36/11 и 15/16),
			Министар привреде доноси
			ПРАВИЛНИК
			о начину узимања предмета од драгоцених метала
			"Службени гласник РС", број 20 од 16. марта 2018.
			Члан 1. 
			Овим правилником прописује се начин узимања предмета од драгоцених метала (у даљем тексту: предмет). 
			Члан 2.
			Лице овлашћено за вршење надзора над предметом узеће предмет ради лабораторијских испитивања у случају када у току вршења надзора над предметом који је стављен на тржиште или припремљен ради стављања на тржиште не може са сигурношћу да утврди да ли тај предмет испуњава прописане захтеве у складу са законом којим се уређује контрола предмета од драгоцених метала (у даљем тексту: Закон), као и у случају када се ради о предмету који не подлеже обавези жигосања у складу са Законом.
			У случају из става 1. овог члана предмети се узимају методом случајног узорковања, с тим што се број комада у узорку одређује у складу са табелом у Прилогу, који је одштампан уз овај правилник и чини његов саставни део.
			Члан 3. 
			Предмети из члана 2. овог правилника, као и предмети за које се у надзору утврди да нису усаглашени са захтевима из Закона, након класификације и мерења пакују се у коверте које се печате државним печатом и затварају самолепљивом траком, тако да се та коверта не може отворити без повреде државног печата.
			О узимању предмета сачињава се записник.
			На коверти из става 1. овог члана наводе се: пословно име имаоца запечаћених предмета, број записника, датум и потписи лица овлашћеног за вршење надзора над предметима и имаоца запечаћених предмета.
			Члан 4.
			Произвођач, увозник, односно заступник, као и други привредни субјекат чији су предмети запечаћени, у року од 30 дана од дана печаћења доставља запечаћене предмете на испитивање, односно на испитивање и жигосање Дирекцији за мере и драгоцене метале, да би се утврдило да ли су предмети у сагласности са ознаком финоће, као и да ли испуњавају друге прописане захтеве.
			Уз запечаћене предмете се доставља копија одговарајућег записника. 
			Уколико се на коверти са запечаћеним предметима оштети државни печат, сматраће се да предмети нису ни достављени на испитивање. 
			Члан 5. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Брoj 110-00-185/2017-07
			У Београду, 6. марта 2018. године
			Министар,
			Горан Кнежевић, с.р. 
			ПРИЛОГ
			Табела 
			
					
						
							Величина серије предмета 
							од драгоцених метала 
							(број комада)
						
						
							Величина узорка
							(број комада)
						
					
					
						
							11–15
							16–25
							26–50
							51–90
							91–150
							151–280
							281–500
							501–1200
							1201–3200
						
						
							3
							5
							8
							13
							20
							32
							50
							80
							125
						
					
				
			
	

