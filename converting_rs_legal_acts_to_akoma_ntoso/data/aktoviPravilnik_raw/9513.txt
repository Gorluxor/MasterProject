


	
	Zakon


	
			На основу члана 31. ст. 1. и 2. Закона о супстанцама које се користе у недозвољеној производњи опојних дрога и психотропних супстанци („Службени гласник РС”, бр. 107/05 и 25/19),
			Министар здравља доноси
			ПРАВИЛНИК
			o садржају и обрасцу годишњих и ванредних извештаја о производњи, промету, увозу, извозу, употребљеним количинама прекурсора прве, друге, треће или четврте категорије, као и количинама категорија прекурсора који су остали у складишту из претходне календарске године 
			„Службени гласник РС“, број 42 од 14. јуна 2019.
			Члан 1.
			Овим правилником прописује се садржај и образац годишњих и ванредних извештаја о производњи, промету, увозу, извозу, употребљеним количинама прекурсора прве, друге, треће или четврте категорије као и количинама категорија прекурсора који су остали у складишту из претходне календарске године (у даљем тексту: извештај о прекурсорима).
			Члан 2.
			Правна лица која обављају производњу, односно промет прекурсора прве, друге, треће или четврте категорије прекурсора, као и правна лица која су добила дозволу за увоз или извоз прекурсора, достављају министарству надлежном за здравље извештај о прекурсорима на обрасцу који садржи податке прописане чланом 3. овог правилника.
			Правно лице из става 1. овог члана дужно је да поднесе извештај о прекурсорима  и уколико није било трансакција у току претходне календарске године, односно и када није реализовало дозволу за увоз или извоз прекурсора.
			Образац извештаја о прекурсорима из става 1. овог члана одштампан је уз овај правилник и чини његов саставни део.
			Члан 3.
			Образац извештаја о прекурсорима из члана 2. став 1. овог правилника садржи следеће податке:
			1) назив и адресу правног лица;
			2) број дозволе за производњу, односно промет прекурсора, датум издавања и рок важења дозволе;
			3) име и презиме одговорног лица у правном лицу са контакт подацима;
			4) име и презиме одговорног лица за производњу, односно промет прекурсора са контакт подацима;
			5) место и датум израде извештаја;
			6) потпис одговорног лица у правном лицу;
			7) потпис одговорног лица за производњу, односно промет прекурсора;
			8) назив прекурсора, количину прекурсора и проценат базе;
			9) податке о држави увозници, односно држави извозници прекурсора;
			10) сврху увоза, односно податке о намени употребе прекурсора;
			11) број и датум издавања увозне, односно извозне дозволе;
			12) датум реализације дозволе за увоз, односно извоз;
			13) количину прекурсора која је употребљена, односно стављена у промет на територији Републике Србије;
			14) стање залиха прекурсора;
			15) факторе Међународног бироа за наркотике за прерачунавање килограма у литре;
			16) факторе Међународног бироа за наркотике за прерачунавање соли на базу.
			Члан 4. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00178/2019-12
			У Београду, 28. маја 2019. године
			Министар,
			др Златибор Лончар, с.р.
			
			
			
			
			 
			 
			 
			 
			 
	

