


	
	Zakon


	
	На основу члана 57. став 3, члана 235. став 3. и члана 237. тачка 3) Закона о ваздушном саобраћају („Службени гласник РС”, бр. 73/10 и 57/11),
	Управни одбор Директората цивилног ваздухопловства Републике Србије доноси
	
	ПРАВИЛНИК
	o осмотреним метеоролошким подацима за израду ваздухопловних аеродромских климатолошких информација
	
	"Службени гласник РС", број 54 од 29. маја 
	2012.
	
	I. УВОДНЕ ОДРЕДБЕ
	Предмет уређења
	Члан 1.
	Овим правилником прописују сe врста и облик осмотрених метеоролошких података на основу којих се припремају аеродромске климатолошке табеле и друге ваздухопловне аеродромске климатолошке информације, начин и време на које се они чувају и начин њиховог преузимања за обраду, као и начин њиховог стављања на располагање корисницима услуга. 
	
	Значење израза
	Члан 2.
	Поједини изрази и скраћеницe који се користе у овом правилнику имају следеће значење:
	1) аеродромски климатолошки преглед (Aerodrome climatological summary) 
	је сажет преглед одређених метеоролошких елемената на аеродрому заснован на статистичким подацима;
	2) аеродромска климатолошка табела (Aerodrome climatological table) 
	је табела која обезбеђује статистичке податке о осмотреној појави једног или више метеоролошких елемената на аеродрому;
	3) ваздухопловне аеродромске климатолошке информације (Aeronautical aerodrome climatological information) 
	су аеродромска климатолошка табела, аеродромски климатолошки преглед или неки други одговарајући облик климатолошких података или анализа о осмотреној појави једног или више метеоролошких елемената на аеродрому;
	4) ICAO (International Civil Aviation Organization) 
	означава Међународну организацију цивилног ваздухопловства;
	5) климатографија аеродрома (Aerodrome climatological review) 
	се састоји од аеродромских климатолошких табела и аеродромских климатолошких прегледа за један аеродром;
	6) корисник (User) ваздухопловних аеродромских климатолошких информација
	је свако лице заинтересовано за коришћење ваздухопловних аеродромских климатолошких информација;
	7) METAR (METeorological REport) означава редовни извештај о времену за ваздухопловство;
	
	8) осмотрени метеоролошки подаци су квантитативне вредности метеоролошких елемената и појава које су добијене мерењима, осматрањима и/или њиховом обрадом на метеоролошким станицама;
	9) РХМЗ (Republic Hydrometeorological Service of Serbia) означава Републички хидрометеоролошки завод Србије;
	10) WMO (World Мeteorological Оrganization) означава
	Светску метеоролошку организацију).
	II. ОСМОТРЕНИ МЕТЕОРОЛОШКИ ПОДАЦИ ПОТРЕБНИ ЗА ИЗРАДУ ВАЗДУХОПЛОВНИХ АЕРОДРОМСКИХ КЛИМАТОЛОШKИХ ИНФОРМАЦИЈА
	Прикупљање осмотрених метеоролошких података са аеродрома
	Члан 3.
	Осмотрени метеоролошки подаци неопходни за израду ваздухопловних аеродромских климатолошких информација прикупљају се са ваздухопловних метеоролошких станица на аеродромима.
	Пружалац ваздухопловних метеоролошких услуга на аеродрому који врши метеоролошка осматрања дужан је да обезбеди да врста, квалитет и облик осмотрених података буде у сагласности са одредбама овог правилника и других прописа, као и међународним стандардима и препорученом праксом.
	Прикупљање осмотрених метеоролошких података са планираних локација за изградњу нових аеродрома, односно са локација аеродрома у изградњи
	Члан 4.
	Осматрање метеоролошких података на планираним локацијама за изградњу нових аеродрома, односно на локацијама аеродрома у изградњи, дужан је да обезбеди инвеститор аеродрома, непосредно или преко пружаоца услуга у ваздушној пловидби који намерава да пружа ваздухопловне метеоролошке услуге на том аеродрому.
	Осматрање метеоролошких података на планираним локацијама за изградњу нових аеродрома неопходно је започети што раније, чим се за то стекну услови, а врста, квалитет и облик осмотрених података морају да буду у сагласности са одредбама овог правилника и других прописа, као и међународним стандардима и препорученом праксом.
	Уколико није могуће успоставити редовна осматрања на планираној локацији новог аеродрома, подаци за климатолошке анализе се узимају са довољно блиске локације из исте климатске области, према процени стручњака за климатологију.
	Облик осмотрених метеоролошких података
	Члан 5.
	За израду ваздухопловних аеродромских климатолошких информација, ажурирање постојећих ваздухопловних аеродромских климатолошких информација, израду климатолошких информација зa планиране локације нових аеродрома или при планирању отварања нових полетно-слетних стаза на постојећим аеродромима користе се осмотрени метеоролошки подаци дати у облику 
	METAR извештаја.
	За израду додатних ваздухопловних аеродромских климатолошких информација могу се користити и други осмотрени метеоролошки подаци на ваздухопловној метеоролошкој станици на аеродрому према међусобном споразуму између корисника и РХМЗ, као организације која припрема ваздухопловне аеродромске климатолошке информације.
	Доступност података и њихово преузимање за обраду
	Члан 6.
	Пружалац ваздухопловних метеоролошких услуга на аеродрому или инвеститор аеродрома, ако је реч о планираним аеродромима, дужан је да РХМЗ учини доступним осмотрене податке из члана 5. овога правилника како би се омогућило припремање ваздухопловних аеродромских климатолошких информација и њихово стављање на располагање корисницима ових информација.
	Пружалац ваздухопловних метеоролошких услуга на аеродрому или инвеститор аеродрома, ако је реч о планираним аеродромима, договориће са РХМЗ техничке услове и рокове преузимања осмотрених података. 
	
	Чување осмотрених података
	Члан 7.
	Осмотрене податке чува пружалац ваздухопловних метеоролошких услуга, односно инвеститор аеродрома, до њиховог преузимања од стране РХМЗ.
	Након преузимања података обавезу њиховог чувања има РХМЗ.
	III. ВАЗДУХОПЛОВНЕ АЕРОДРОМСКЕ КЛИМАТОЛОШКЕ ИНФОРМАЦИЈЕ
	Израда ваздухопловних аеродромских климатолошких информација
	Члан 8. 
	РХМЗ преузима и обрађује осмотрене метеоролошке податке и на основу њих припрема и израђује ваздухопловне аеродромске климатолошке информације.
	О свакој промени у вези са израдом и ажурирањем ваздухопловних аеродромских климатолошких информација РХМЗ је обавезан да обавести Директорат цивилног ваздухопловства Републике Србије (у даљем тексту: Директорат).
	Низ података
	Члан 9.
	Ваздухопловне аеродромске климатолошке информације потребне за планирање летења припремају се на основу низа података о осматрањима вршеним на аеродрому у периоду од најмање пет узастопних година. 
	
	Низ података на основу кога се израђују ваздухопловне аеродромске климатолошке информације ажурира се у базама података редовно, а најмање једном у годину дана. 
	
	Низ података на основу кога се израђују ваздухопловне аеродромске климатолошке информације за планиране локације нових аеродрома или за изградњу додатних полетно-слетних стаза на постојећим аеродромима, треба да се односи на период од најмање две године. 
	
	Период на који се односе осмотрени подаци треба да буде јасно наведен у ваздухопловној аеродромској климатолошкој информацији. 
	
	Облик ваздухопловних аеродромских климатолошких информација
	Члан 10.
	Ваздухопловне аеродромске климатолошке информације се израђују у облику аеродромских климатолошких табела, аеродромских климатолошких прегледа за потребе планирања летења, климатографија аеродрома и додатних климатолошких информација.
	Аеродромске климатолошке табеле се припремају за аеродроме на територији Републике Србије и треба да укључују информације потребне за израду аеродромских климатолошких прегледа.
	Аеродромски климатолошки прегледи припремају се за аеродроме на територији Републике Србије коришћењем модела прописаних у документу 
	WMO Publication 49 – Technical Regulations, Volume II, C.3.2, 
	који је доступан на званичној Интернет страници WMO. 
	
	Климатографије аеродрома се састоје од аеродромских климатолошких табела и прегледа за одређени аеродром, а ажурирају се сваких 5 година.
	Додатне климатолошке информације се могу припремити и у другачијем облику од оних који су наведени у ст. 2 – 4. овога члана, на основу договора између корисника ваздухопловних аеродромских климатолошких информација и РХМЗ.
	Листу аеродрома на територији Републике Србије за које се припремају ваздухопловне аеродромске климатолошке информације објављује Директорат у Интегрисаном ваздухопловном информативном пакету. 
	
	Додатне климатолошке информације
	Члан 11.
	Корисник аеродромских климатолошких информација може поднети захтев РХМЗ за достављање додатних аеродромских климатолошких информација. 
	
	Уколико захтев за достављање додатних аеродромских климатолошких информација буде достављен пружаоцу ваздухопловних метеоролошких услуга, он ће проследити захтев РХМЗ и о томе обавестити корисника.
	Стављање ваздухопловних аеродромских климатолошких информација на располагање корисницима
	Члан 12.
	Аеродромске климатолошке табеле и прегледи у виду климатографија аеродрома стављају се на стално располагање корисницима на званичној интернет страници РХМЗ, у форми погодној за штампу.
	Друге аеродромске климатолошке информације стављају се на располагање кориснику у временском периоду и на начин договорен између РХМЗ и тог корисника.
	Начин и време чувања ваздухопловних аеродромских климатолошких информација
	Члан 13.
	Ваздухопловне аеродромске климатолошке информације РХМЗ чува трајно у електронском и штампаном облику.
	IV. ПРЕЛАЗНЕ И ЗАВРШНЕ ОДРЕДБЕ
	Рок за усклађивање постојећих докумената
	Члан 14.
	У року од 24 месеца од ступања на снагу овога правилника РХМЗ ће ускладити постојеће ваздухопловне аеродромске климатолошке информације са одредбама овог правилника, израдити недостајуће аеродромске климатолошке табеле и прегледе и учинити их доступним корисницима у виду климатографија аеродрома за све аеродроме на територији Републике Србије који су објављени у Интегрисаном ваздухопловном информативном пакету. 
	
	Примена међународних прописа 
	Члан 15. 
	На сва питања која нису регулисана овом правилником, а тичу се његовог предмета, непосредно се примењују одредбе важећих докумената 
	WМО и ICAO из ове области: 
	WMO Publication 49, – Technical Regulations, Volume I &amp; II 
	и ICAO ANNEX 3 – Meteorological Service for International Air Navigation, 
	која су доступна на званичним интернет страницама наведених организација. 
	
	Ступање на снагу
	Члан 16.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 1/0-01-0002/2012-0007
	У Београду, 4. маја 2012. године
	
	Управни одбор
	Председник,
	
	Милутин Мркоњић, с.р.

