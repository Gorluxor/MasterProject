
На основу члана 16. став 4. тачка 3. Закона о заштити животне средине („Службени гласник РС”, бр. 66/91, 83/92, 53/93, 67/93, 48/94 и 53/95),
Министар здравља и заштите животне околине доноси


ПРАВИЛНИК
О УСЛОВИМА И КРИТЕРИЈУМИМА ЗА ИЗРАДУ АНАЛИЗЕ УТИЦАЈА ОБЈЕКАТА И РАДОВА НА ЖИВОТНУ СРЕДИНУ
„Службени гласник РС”, број 49 од 18. августа 2001.



Члан 1.
Овим правилником ближе се прописују услови и критеријуми које морају да испуњавају организације које се баве израдом анализе утицаја објеката и радова на животну средину (у даљем тексту: организација) који се налазе у списку за које се обавезно израђује анализа утицаја према Правилнику о анализи објеката, односно радова на животну средину („Службени гласник РС”, број 61/92).
Услови из става 1. овог члана односе се на врсту делатности коју организација обавља, кадровску оспособљеност и техничко-технолошку опремљеност организације.

Члан 2.
Израду анализе утицаја објеката и радова на животну средину може да обавља организација која је уписана у судски регистар за делатности у области просторног планирања, пројектовања, инжењеринга или израду студија и анализа и која има одговарајућу лиценцу за технолошко и друго одговарајуће пројектовање у складу са законом којим се уређује изградња објекта, односно значајније резултате у области заштите животне средине.

Члан 3.
За израду анализе утицаја објеката и радова на животну средину, организација треба да има најмање два запослена лица са високом школском спремом одговарајуће струке и положеним стручним испитом у одговарајућој области у складу са посебним законом, односно значајније резултате у области заштите животне средине.

Члан 4.
Организација треба да има одговарајућу техничко-технолошку опрему у зависности од врсте објеката и радова за које се ради анализа ради утврђивања њиховог утицаја на животну средину.

Члан 5.
Министарство надлежно за послове заштите животне средине одређује организације које испуњавају услове из чл. 2, 3. и 4. овог правилника.

Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.


Број 011-00-45/2001-10
У Београду, 1. августа 2001. године
Министар,
прим. др Обрен Јоксимовић, с.р.
