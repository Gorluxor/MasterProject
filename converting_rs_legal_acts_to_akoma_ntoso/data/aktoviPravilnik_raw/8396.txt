


	
	Zakon


	
				
				На основу члана 5. став 2. Закона о признавању сорти пољопривредног биља („Службени гласник РС”, број 30/10),
				Министар пољопривреде и заштите животне средине доноси
				
				ПРАВИЛНИК
				о методама испитивања сорти јагодастих воћних врста, ради признавања сорте
				"Службени 
				гласник РС", број 103 од 25. септембра 2014.
				
				Члан 1.
				Овим правилником прописују се методе испитивања сорти јагодастих воћних врста (у даљем тексту: сорта) на огледном пољу и у лабораторији, ради признавања сорте. 
				Члан 2.
				Методама из става 1. овог члана испитују се одређене битне особине сорте, ради утврђивања:
				1) различитости, униформности и стабилности сорте (DUS тест);
				2) боље производне и употребне вредности сорте (VCU тест).
				Методе испитивања сорте су скуп поступака и података које предузима, односно прикупља правно лице, предузетник или физичко лице којe испуњава услове прописане законом којим се уређује признавање сорти пољопривредног биља за вршење испитивања сорте (у даљем тексту: извођач огледа).
				Члан 3.
				Производна и употребна вредност сорте утврђује се на основу резултата испитивања одређених битних особина сорте које се односе на:
				1) осматрање фенолошких фаза;
				2) принос;
				3) морфолошкe особинe плода.
				Сорта се испитује тако што се битне особине из става 1. овог члана сорте која се испитује упоређују са битним особинама једне или више сорти стандард, у складу са законом којим се уређује признавање сорти пољопривредног биља.
				Члан 4.
				 Сорта се испитује на огледном пољу у једном, a оптимално у два огледа.
				Оглед из става 1. овог члана чини парцела на којој је, ради испитивања, под истим условима засађено 20 садница сорте која се испитује и 20 садница сорте стандард.
				Када се сорта испитује у два огледа, огледи се изводе на огледним пољима која се налазе на различитим локалитетима.
				Члан 5.
				Сорта се испитује на огледном пољу у складу са захтевом за признавање сорте у коме власник сорте, односно његов овлашћени заступник предлаже да се сорта, ради испитивања, сади са сортом стандард ради испитивања.
				Члан 6.
				Сорта се испитује на земљишту погодном за гајење јагодaстих воћних врста и на којем најмање четири године није гајена сорта јагодaстих воћних врста.
				Члан 7.
				Саднице сорте која се испитује и саднице сорте стандард морају да буду квалитетне, исте старости и незаражене проузроковачима болести и штеточинама.
				Припрема садног материјала врши се на истоветан начин за све саднице јагодастих воћних врста у огледу.
				Сађење се врши у оптималном року и под истим условима за све саднице сорти јагодастих воћних врста у огледу (исто време садње, исто растојање између биљака и друго).
				Све агротехничке мере и мере заштите садница сорте јагодастих воћних врста у огледу врше се у исто време и на исти начин.
				Члан 8.
				Све фенолошке фазе сорте у огледу осматрају се (прате) код утврђивања различитости, униформности и стабилности сорте јагодастих воћних врста, осим фенолошке фазе цветања и зрења које се осматрају само код утврђивања производних и употребних особина сорте. 
				Код фенолошких фаза, у току испитивања сорте, евидентира сe:
				1) датум почетка цветања и зрења, као и карактеристике тока те фазе;
				2) датум завршетка цветања и зрења, као и карактеристике тока те фазе.
				Члан 9.
				Морфолошке особине плода сорте у огледу испитују се у технолошкој зрелости плода (зрелост за употребу).
				Код морфолошких особина плoда, у току испитивања, евидентира се:
				1) маса плода;
				2) величина, униформност и боја плода.
				Да би се утврдила маса плода сорте мере се узорци од по 20 плодова. Узорци се узимају равномерно из целог огледа. На основу ових резултата израчунава се просечна маса плода изражена у грамима (gr) и укупан принос који се изражава у килограмима по хектару (kg/ha).
				Члан 10.
				Извођач огледа по завршеном испитивању сорте на огледном пољу евидентира: назив извођача огледа; име и презиме лица одговорног за извођење огледа; локалитет на коме се изводи оглед; обављене агротехничке мере; податке из чл. 8. и 9. овог правилника, као и друге податке који утичу на принос испитиване сорте (оштећења од штеточина, природних непогода и друго).
				Подаци из става 1. овог члана саставни су део годишњих и коначних резултата испитивања.
				Члан 11.
				Различитост, униформност и стабилност сорте (DUS тест) испитује се методом одређеном техничким упутством за тестирање различитости, униформности и стабилности сорте.
				Члан 12.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-114/2014-09
				У Београду, 17. септембра 2014. године
				Министар,
				проф. др Снежана Богосављевић Бошковић, с.р.
	

