


Редакцијски пречишћен текст


На основу члана 36. став 3, члан 111. став 1, члана 112. став 3, члана 129, члана 130. ст. 1. и 2, члана 136. став 7. Закона о ваздушном саобраћају („Службени лист СРЈ”, бр. 12/98, 5/99 – исправка, 44/99, 73/00 и 70/01 и „Службени гласник РС”, број 101/05), тачке 14. подтачка 2. Одлуке о оснивању Директората цивилног ваздухопловства државе Србије и државе Црне Горе („Службени гласник РС”, број 102/03), Одлуке о вршењу оснивачких права у Директорату цивилног ваздухопловства државе Србије и државе Црне Горе („Службени гласник РС”, број 53/06), и Закључка о промени назива Директората цивилног ваздухопловства државе Србије и државе Црне Горе („Службени гласник РС”, број 12/07), 
Савет Директората цивилног ваздухопловства Републике Србије прописује
ПРАВИЛНИК
о ултралаким ваздухопловима
„Службени гласник РС“, број 68 од 21. септембра 2010, 

102 
од 21. децембра 2018 - др. правилник, 

6 од 1. фебруара 2019 -  

др. правилник
Чл. 
1-4.

Престали су да важе (види члан 58. Правилника - 102/2018-153)
II. ОДРЖАВАЊЕ УЛТРАЛАКИХ ВАЗДУХОПЛОВА И УПИС У РЕГИСТАР ВАЗДУХОПЛОВА ИЛИ ЕВИДЕНЦИЈУ ЛЕТИЛИЦА
Подношење захтева за утврђивање пловидбености
Члан 5.
Способност ултралаког ваздухоплова за безбедан ваздушни саобраћај (у даљем тексту: пловидбеност) утврђује Директорат на захтев власника, односно корисника ваздухоплова.
За утврђивање пловидбености ултралаког ваздухоплова ради издавања потврде о пловидбености и уписа у Регистар ваздухоплова или Евиденцију летилица, власник, односно корисник ваздухоплова подноси Директорату:
1) захтев за утврђивање пловидбености ваздухоплова;
2) програм техничког одржавања са документацијом произвођача ваздухоплова и компоненти на основу које је он сачињен;
3) листу техничких података;
4) одговарајућу потврду за модел ултралаког ваздухоплова, прихватљиву за Директорат, коју издаје овлашћени орган или организација државе произвођача или друге државе прихватљиве за Директорат или потврду организације која га је произвела, а која је прихватљива за Директорат, да ваздухоплов задовољава техничке карактеристике наведене у упутству произвођача (за модел који се први пут уписује у Регистар ваздухоплова или Евиденцију летилица). 
За утврђивање пловидбености ултралаког ваздухоплова ради продужења важења потврде о пловидбености власник, односно корисник ваздухоплова подноси Директорату:
1) захтев за утврђивање пловидбености ваздухоплова;
2) листу техничких података.
У поступку утврђивања пловидбености ултралаких ваздухоплова сходно се примењује пропис којим је регулисан начин и поступак утврђивања пловидбености ваздухоплова.
Издавање потврде о пловидбености
Члан 6.
Ако у поступку утврди пловидбеност ваздухоплова, Директорат издаје власнику, односно кориснику потврду о пловидбености са роком важења од 36 месеци, односно 24 месеца ако је ваздухоплов намењен за обуку пилота.
Подношење захтева за упис у Регистар ваздухоплова или Евиденцију летилица
Члан 7.
Уз захтев за упис у Регистар ваздухоплова или Евиденцију летилица, власник, односно корисник ваздухоплова доставља:
1) рачун о купопродаји (за новопроизведени ваздухоплов), односно уговор о купопродаји или доказ о основу по којем се ваздухоплов користи, као и документовану историју одржавања и коришћења ултралаког ваздухоплова (за коришћени ваздухоплов);
2) доказ о плаћеној царини (за увезени ваздухоплов);
3) решење Директората о одобрењу програма техничког одржавања;
4) закључак комисије за утврђивање пловидбености о испуњењу услова за пловидбеност. 
Програм техничког одржавања
Члан 8.
Одржавање ултралаког ваздухоплова обухвата одржавање ваздухоплова, као и мотора, елисе, дела или уређаја (у даљем тексту: компонента) и обавља се према програму техничког одржавања ваздухоплова који одобрава Директорат. 
Програм техничког одржавања ваздухоплова садржи појединости, укључујући учесталост свих одржавања која морају да се изведу, као и посебне задатке повезане с типом ваздухоплова и посебностима операција, заснива се на техничкој документацији и препорукама произвођача, и садржи:
1) презиме, име и адресу власника, односно корисника ваздухоплова;
2) изјаву о одговорности коју је потписао власник, односно корисник ваздухоплова (Прилог 2 овог правилника); 
3) садржај програма;
4) листу важећих страна;
5) податке о изменама програма;
6) услове за измену програма;
7) ознаку модела ваздухоплова, мотора и елисе;
8) ознаку регистрације ваздухоплова;
9) намену ваздухоплова;
10) списак техничке документације на основу које је израђен програм;
11) предвиђен годишњи налет;
12) листу предвиђених прегледа ваздухоплова и компоненти (предполетни преглед, периодични преглед, ванредни преглед) са интервалима њиховог обављања (календарски, часовни, број циклуса);
13) периоде након којих се обављају опште поправке или замене;
14) листе провере на земљи и у лету;
15) списак важећих налога за пловидбеност и обавезних сервисних билтена.
Измена програма техничког одржавања
Члан 9.
Уколико су се стекли услови за измену програма техничког одржавања власник, односно корисник ваздухоплова је дужан да достави Директорату на одобрење измену програма са пратећом документацијом, а ако нема услова за измену, власник, односно корисник ваздухоплова је дужан да приликом подношења захтева за продужење пловидбености достави изјаву о томе.
Одржавање
Члан 10.
Одржавање ултралаког ваздухоплова и компоненти према одобреном програму техничког одржавања могу да обављају следећа лица, односно организације:
1) ималац дозволе пилота ултралаког ваздухоплова коју је издао Директорат; 
2) ималац важеће дозволе ваздухопловног механичара (тип I или тип II) или важеће JAR/Део 66 (Part 66) дозволе за одржавање ваздухоплова коју је издао Директорат;
3) ималац важеће дозволе за одржавање ваздухоплова коју је издала ваздухопловна власт друге државе чланице Међународне организације за цивилно ваздухопловство (у даљем тексту: ICAO); 
4) лице које поседује потврду коју је издао произвођач ултралаког ваздухоплова, односно компоненти о томе да је лице обучено за одржавање тог модела ултралаког ваздухоплова и компоненти;
5) организација за одржавање ваздухоплова која има важеће одобрење за одржавање ваздухоплова и компоненти по Делу М, Одељак Ф (Part M, Subpart F) Анекса I или по Делу 145 (Part 145) Анекса II Правилника о обезбеђивању континуиране пловидбености ваздухоплова и ваздухопловних производа, делова и уређаја и о одобравању организација и особља који се баве овим пословима („Службени гласник РС”, број 14/10, у даљем тексту: Правилник), које је издао Директорат; 
6) организација за одржавање ваздухоплова која поседује важеће одобрење за одржавање ваздухоплова и компоненти по Делу М, Одељак Ф (Part M, Subpart F) или по Делу 145 (Part 145) Уредбе Комисије (ЕЗ) број 2042/2003, које је издала ваздухопловна власт друге државе чланице ICAO;
7) организација за одржавање која поседује сертификат који је издао произвођач ултралаког ваздухоплова, односно компоненти за одржавање тог модела ултралаког ваздухоплова, односно компоненте.
Одржавање из става 1. овог члана не обухвата општу поправку, подешавање команди ваздухоплова, подешавање мотора, односно елисе ултралаког ваздухоплова и одржавање електронске опреме. 
Општа поправка
Члан 11.
Општа поправка (overhaul) обавља се према важећој документацији произвођача, и може да је врши:
1) организација за одржавање ваздухоплова која поседује важеће одобрење за одржавање ваздухоплова и компоненти по Делу М, Одељак Ф (Part M, Subpart F) Анекса I или по Делу 145 (Part 145) Анекса II Правилника, које је издао Директорат;
2) организација за одржавање ваздухоплова која има важеће одобрење за одржавање ваздухоплова и компоненти по Делу М, Одељак Ф (Part M, Subpart F) или по Делу 145 (Part 145) Уредбе Комисије (ЕЗ) број 2042/2003 коју је издала ваздухопловна власт друге државе чланице ICAO;
3) организација за одржавање која има сертификат који је издао произвођач ултралаког ваздухоплова, односно мотора или елисе, за општу поправку тог модела ултралаког ваздухоплова, мотора и елисе.
Подешавање команди ваздухоплова, подешавање мотора и/или елисе
Члан 12.
Подешавање команди ултралаког ваздухоплова и подешавање мотора и/или елисе ултралаког ваздухоплова могу да обављају организације из члана 10. овог правилника, као и:
1) ималац важеће дозволе ваздухопловног механичара (тип I или II) или важеће JAR/Део 66 (Part 66) дозволе за одржавање ваздухоплова коју је издао Директорат;
2) ималац важеће дозволе за одржавање ваздухоплова коју је издала ваздухопловна власт друге државе чланице ICAO; 
3) ималац дозволе пилота ултралаког ваздухоплова коју је издао Директорат, чији укупан налет на ултралаким ваздухопловима износи више од 100 часова летења. 
Одржавање електронске опреме
Члан 13.
Одржавање електронске опреме ултралаких ваздухоплова која је обавезна према овом правилнику може да обавља:
1) ималац важеће дозволе ваздухопловног механичара (тип I или тип II) издате од стране Директората са уписаним овлашћењем „ИРЕ” или „Електронска опрема“ за било који тип ваздухоплова;
2) ималац важеће JAR/Део 66 (Part 66) дозволе за одржавање ваздухоплова категорије „Б2” коју је издао Директорат или ваздухопловна власт друге државе чланице ICAO;
3) лице које има потврду произвођача електронске опреме да је обучено за одржавање те опреме. 
Налози за пловидбеност и сервисни билтени
Члан 14.
Власник, односно корисник ултралаког ваздухоплова је дужан да извршава налоге за пловидбеност које издаје Директорат, ваздухопловна власт државе произвођача ваздухоплова и компоненти, као и да примењује сервиснe билтенe које је произвођач ваздухоплова и компоненти означио као обавезне.
III. НАМЕНА И УСЛОВИ ЗА КОРИШЋЕЊЕ УЛТРАЛАКИХ ВАЗДУХОПЛОВА
Намена ултралаких ваздухоплова
Члан 15.
Ултралаки ваздухоплови користе се за спортско и аматерско летење, за обуку летачког особља, за превоз за сопствене потребе и за друге намене које одобри Директорат.
Општи услови за коришћење ултралаких ваздухоплова
Члан 16.
Ултралаки ваздухоплов може да се користи: ако има важећу потврду о пловидбености; ако је способан да безбедно лети; ако је уписан у Регистар ваздухоплова или Евиденцију летилица; ако има одобрен летачки приручник ваздухоплова; важећу полису осигурања за штету проузроковану трећим лицима; минималну опрему и исправе које су прописане овим правилником. 
Обавештење
Члан 17.
Престао је да важи (види 
члан 18. Правилника - 6/2019-176)
Летачки приручник ваздухоплова (Aircraft Flight Manual)
Члан 18.
Власник, односно корисник ултралаког ваздухоплова је дужан да приликом подношења документације за утврђивање пловидбености тог ваздухоплова достави Директорату на одобрење летачки приручник ваздухоплова или други одговарајући документ. 
Летачки приручник ваздухоплова мора да буде написан на енглеском или на српском језику и садржи најмање:
1) оперативна ограничења, која укључују и ограничења јачине ветра;
2) поступке у ванредним ситуацијама;
3) редовне поступке;
4) перформансе за полетање и слетање и податке о потрошњи горива;
5) податке о маси и положају тежишта и упутство за укрцавање;
6) највећу количину горива и мазива која може да се укрца;
7) упутства и информације које се односе на растављање због превоза и склапање и причвршћивање после превоза;
8) листу провере одржавања пре лета;
9) листу провере током лета.
Минимална опрема ултралаког ваздухоплова
Члан 19.
Минимална опрема ултралаког ваздухоплова обухвата:
1) сигурносни појас;
2) брзиномер;
3) мерач количине горива (изузев ако постоји могућност оптичке контроле количине горива);
4) систем за спасавање (ако је произвођач предвидео);
5) појас за спасавање (за летење изнад водених површина).
Ако се ваздухоплов користи у контролисаном ваздушном простору, поред опреме из става 1. овог члана, минимална опрема обухвата и:
1) висиномер;
2) вариометар;
3) компас;
4) радио-станицу.
Приликом летења ултралаким ваздухопловом који нема затворену кабину, сва лица у ваздухоплову дужна су да носе кацигу са заштитним визиром.
За обуку пилота може да се користи само онај ултралаки ваздухоплов код којег су инструменти размештени тако да се налазе у видном пољу пилота ученика и инструктора.
Исправе ултралаког ваздухоплова
Члан 20.
У ултралаком ваздухоплову током лета изван матичног аеродрома морају да се налазе следеће исправе:
1) потврда о пловидбености;
2) дозвола за рад уграђене радио-станице;
3) полиса осигурања;
4) дозвола пилота који управља ваздухопловом, односно ауторизација пилота ученика.
Чл.
21-67.

Престали су да важе (види члан 58. Правилника - 102/2018-153)

Број 1/0-01-0002/2010-0007
У Београду, 3. септембра 2010. године
Савет
Председник,
Милутин Мркоњић, с.р.
Прилози
НАПОМЕНА ИЗДАВАЧА: 


Престао је да важи Прилог 1 даном 
ступања на снагу Правилника о дозволама и центрима за обуку пилота ултралаког
ваздухоплова ("Службени гласник РС", број 102/2018), односно 29. децембра 2018. 
године (види члан 
58. Правилника - 102/2018-153).
Престао је да важи Прилог 3 даном 
ступања на снагу Правилника о разврставању 
ваздухоплова, знацима државне припадности, ознакама регистрације и обавезним 
натписима ваздухоплова ("Службени гласник РС", број 6/2019), односно 9. фебруара 
2019. године (види члан 
18. Правилника - 6/2019-176).
ПРИЛОГ 2 
Изјава власника/корисника ултралаког ваздухоплова

Обавезујем се да ћу ваздухоплов одржавати према програму техничког одржавања који је одобрио Директорат цивилног ваздухопловства Републике Србије.
Обавезујем се да ћу пратити законе и подзаконске прописе који се односе на одржавање ултралаких ваздухоплова, измене документације произвођача ултралаких ваздухоплова и компоненти, као и обавезне сервисне билтене и налоге за пловидбеност и на основу тога вршити измене у програму техничког одржавања које ће одобравати Директорат цивилног ваздухопловства Републике Србије.
Изјављујем да у потпуности разумем да било које одступање од одобреног програма техничког одржавања може да доведе до одузимања потврде о пловидбености ваздухоплова.
 
Датум: __________________
 
Презиме и име власника/корисника  
ултралаког ваздухоплова:
_________________________________  
 
Потпис власника/корисника
ултралаког ваздухоплова:
___________________________________

