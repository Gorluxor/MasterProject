


	 На основу члана 66. став 1. тачка 5), а у вези са чланом 80. став 5. Закона о поштанским услугама („Службени гласник РС”, број 18/05),

	 Републичка агенција за поштанске услуге, доноси



	ПРАВИЛНИК 

	о условима за обављање универзалне поштанске услуге

	„Службени гласник РС“, број 28 од 30. априла 2010.


	

	Члан 1.

	 Правилником о условима за обављање универзалне поштанске услуге дефинишу се услови које давалац универзалне услуге мора испунити за добијање лиценце. 



	I. ОБАВЉАЊЕ УНИВЕРЗАЛНЕ ПОШТАНСКЕ УСЛУГЕ

	

	Поштанска мрежа 

	

	Члан 2.

	 Поштанску мрежу сачињавају јединице поштанске мреже и ресурси које даваоци универзалне поштанске услуге користе у обављању поштанских услуга. Ресурси у смислу овог правилника могу бити логистички (возила, складишта, прерадни центри итд.), техничко – технолошки, информатички и кадровски. Обавеза даваоца универзалне поштанске услуге је да подржава и одржава поштанску мрежу тако да она може одговорити захтевима који произилазе из закона којим се уређује обављање поштанских услуга у Републици Србији и општих аката које доноси Републичка агенција за поштанске услуге (у даљем тексту: Агенција), а односе се на обављање универзалне поштанске услуге.

	 Јавну поштанску мрежу, давалац универзалне поштанске услуге, користи у циљу:

	 – пријема и прикупљања поштанских пошиљака, обухваћених универзалном поштанском услугом из приступних тачака са целе територије Републике Србије;

	 – усмеравања и руковања прикупљеним поштанским пошиљкама од приступних тачака до прерадних центара и до доставних пошта;

	 – доставе тих пошиљака на означене адресе.

	 Под приступним тачкама подразумевају се пријемна места, укључујући и поштанске сандучиће намењене становништву, било на јавним местима, било у просторијама даваоца универзалне поштанске услуге, где поштанске пошиљке могу бити предате од стране корисника поштанских услуга.


	Јединице поштанске мреже 

	

	Члан 3.

	 У зависности од континуитета и врсте обављања поштанских услуга, јединице поштанске мреже (у даљем тексту: ЈПМ) могу бити сталне, сезонске и привремене. 

	 Сталне ЈПМ морају, у континуитету, обезбедити корисницима услуга све поштанске услуге из домена универзалне услуге, с тим да сезонске и привремене ЈПМ корисницима поштанских услуга могу обезбедити и ограничен асортиман услуга.

	 Привремене ЈПМ корисницима поштанских услуга обезбеђују, на одређено време, поштанске услуге из домена универзалне услуге. 

	 Сезонска ЈПМ обавља универзалну поштанску услугу за време туристичке сезоне у туристичким местима, где има више од 6.000 туриста. 

	 Давалац универзалне поштанске услуге је дужан да обезбеди довољан број ЈПМ и да изврши њихову поделу на територији Републике Србије, према следећим критеријумима: 

	 – у насељеним местима у којима има више од 1.300 домаћинстава, у случају да је растојање од (административне) границе насеља до најближе ЈПМ веће од 2 km, обавезно се мора организовати рад поште. Изузетно, у случају да група насељених места има више од 1.300 домаћинстава и да је растојање од (административне) границе посматране групе насељених места до најближе ЈПМ веће од 5 км, мора се организовати рад ЈПМ у насељеном месту које је центар гравитације посматране групе насеља; 

	 – у насељеним местима између 3.000 и 12.000 домаћинстава, организује се рад ЈПМ на сваких 3.000 домаћинстава, с тим да је растојање од планиране локације нове ЈПМ до најближе поште веће од 2 km;

	 – у насељеним местима између 12.000 и 36.000 домаћинстава, организује се рад ЈПМ на сваких 4.000 домаћинстава, с тим да је растојање од планиране локације нове ЈПМ до најближе ЈПМ веће од 1,5 km;

	 – у насељеним местима између 36.000 и 100.000 домаћинстава, организује се рад ЈПМ на сваких 6.000 домаћинстава, с тим да је растојање од планиране локације нове ЈПМ до најближе ЈПМ веће од 1,25 km;

	 – у насељеним местима преко 100.000 домаћинстава, организује се рад ЈПМ на сваких 7.500 домаћинстава, с тим да је растојање од планиране локације нове ЈПМ до најближе ЈПМ веће од 1 km.


	Радно време јединица поштанске мреже

	

	Члан 4.

	 Давалац универзалне поштанске услуге је обавезан да обезбеди пријем поштанских пошиљака у ЈПМ у току дана, сваки радни дан, а не мање од 5 (пет) дана у недељи, осим у случајевима државних и верских празника, више силе и угрожености здравља и сигурности запослених. Такође, давалац универзалне услуге може одредити која ће ЈПМ радити суботом, недељом и у дане празника.

	 Радно време ЈПМ, које су отворене ради обављања универзалне поштанске услуге, утврђује се посебним актом даваоца универзалне поштанске услуге, на који сагласност даје Агенција. Сталне ЈПМ су у обавези да раде најмање 2 (два) сата на дан. 

	 Давалац универзалне поштанске услуге може изменити радно време ЈПМ, само после извршене економске анализе која оправдава такву промену и о томе мора обавестити Агенцију.

	

	Услови за затварање јединица поштанске мреже

	

	Члан 5. 

	 У случају указане потребе за затварањем сталних ЈПМ, давалац универзалне поштанске услуге је у обавези да о томе обавести Агенцију. У том случају, давалац универзалне услуге је дужан да, у писаној форми, у којој ће навести разлоге затварања и начин на који ће се обављати универзална услуга након затварања сталне ЈПМ, о томе обавести Агенцију. Агенција даје сагласност за затварање сталне ЈПМ само под условом да се, на основу прикупљених података, може са сигурношћу утврдити да након затварања сталне ЈПМ неће доћи до погоршања у обављању универзалне поштанске услуге на одређеном подручју. 

	

	Поштански сандучићи

	

	Члан 6.

	 Давалац универзалне поштанске услуге мора обезбедити одређени број поштанских сандучића за пријем нерегистрованих писмоносних пошиљака, у складу са оправданим захтевима корисника поштанских услуга и бројем становника.

	 Претпоставља се да ће давалац универзалних поштанских услуга испунити услове из претходног става ако се придржава следећих критеријума за постављање поштанских сандучића:

	 – у насељеним местима на руралном подручју са више од 1000 становника, минимално се поставља један поштански сандучић;

	 – у насељеним местима испод 1000 становника, може се поставити један поштански сандучић, под условом да се просечно дневно убаци више од 5 (пет) нерегистрованих писмоносних пошиљака;

	 – у насељеним местима до 200.000 становника, минимално се поставља по један поштански сандучић, на сваких 5.000 становника;

	 – у насељеним местима са више од 200.000 становника, минимално се поставља по један поштански сандучић, на сваких 10.000 становника.

	 Поштански сандучићи морају бити постављени на објектима свих ЈПМ, а ако то није могуће, сандучић је потребно поставити у њеној непосредној близини. Препоручује се да се поштански сандучићи поставе и на сва најважнија и најфреквентнија места у насељима (аутобуске и железничке станице, седиште општина, јавне институције, тргови, туристичка места у тим насељима, месне заједнице или канцеларије итд.).

	 Број поштанских сандучића постављених на ЈПМ и главној аутобуској станици узима се у обзир приликом примене критеријума за постављање поштанских сандучића у насељеним местима. 

	 Давалац универзалне услуге је дужан да обезбеди да се поштански сандучићи празне најмање једном, сваког радног дана, осим у случају када Агенција, сагласно закону којим се уређује обављање поштанских услуга у Републици Србији, дефинише изузетке. Давалац универзалне поштанске услуге може одредити да се неки поштански сандучићи празне и суботом, недељом и у дане празника.

	 Време задњег пражњења поштанског сандучета, за сваки радни дан, мора бити наведено на свим поштанским сандучићима.

	 У случају скраћивања времена пражњења поштанских сандучића, давалац универзалне поштанске услуге је дужан да о томе обавести Агенцију и наведе разлоге за то.

	 Давалац универзалне поштанске услуге је дужан да најмање једном годишње обави снимање и изврши анализу броја убачених нерегистрованих писмоносних пошиљака у поштанске сандучиће. Анализу броја убачених нерегистрованих писмоносних пошиљака у поштанске сандучиће, давалац универзалне поштанске услуге доставља Агенцији.


	Услови за постављање, промену локације или демонтажу поштанских сандучића

	

	Члан 7. 

	 У случају да се анализом утврди неопходност постављања додатних поштанских сандучића, посебно у руралним подручјима, Агенција ће, у циљу побољшања услова за обављање универзалне поштанске услуге, наложити даваоцу универзалне услуге постављање одређеног броја поштанских сандучића.

	 Ако се укаже потреба за променом локације или за демонтажом поштанског сандучића, након извршеног снимања и анализе броја убачених нерегистрованих писмоносних пошиљака, давалац универзалне поштанске услуге је у обавези да, писаним путем, уз навођење разлога, о томе обавести Агенцију.

	 Агенција даје сагласност за промену локације или демонтажу поштанског сандучића само под условом да се на основу прикупљених података, може са сигурношћу утврдити да тиме неће доћи до погоршања услова за обављање универзалне поштанске услуге на одређеном подручју. 

	 Поштански сандучићи постављени на ЈПМ или у њеној непосредној близини и на аутобуској станици, ни у ком случају не могу бити предмет промене локације или демонтаже. 

	

	II. ПРЕЛАЗНЕ И ЗАВРШНЕ ОДРЕДБЕ

	

	Отклањање неправилности

	

	Члан 8.

	 Ако давалац универзалне поштанске услуге не обавља универзалну услугу сагласно закону и општим актима које доноси Агенција, биће упозорен да утврђене неправилности исправи. У супротном, поступаће се у складу са законом којим је уређена област поштанских услуга у Републици Србији.


	Члан 9.

	 Овај правилник ступа на снагу осмог дана од дана објављивања у „Службеном гласнику Републике Србије”.



	 Број 2010-94/1

	 У Београду, 29. марта 2010. године

	 Републичка агенција за поштанске услуге

	 Председник Савета,

	 Драган Ђорђевић, с.р
