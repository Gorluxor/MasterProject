


	
	Zakon


	
			На основу члана 34. Закон о слободном приступу информацијама од јавног значаја („Службени гласник РС”, бр. 120/04, 54/07, 104/09 и 36/10), члана 73. став 3, а у вези са чланом 77. став 2. чланом 78. став 1. тачка 8. и став 2. Закона о заштити података о личности („Службени гласник РС”, број 87/18), а у вези са чланом 51. Закона о инспекцијском надзору („Службени гласник РС”, бр. 36/15, 44/18 – др. закон и 95/18), 
			Повереник за информације од јавног значаја и заштиту података о личности доноси
			ПРАВИЛНИК
			о обрасцу легитимације овлашћеног лица за вршење инспекцијског надзора по Закону о заштити података о личности 
			"Службени гласник РС", број 61 од 29. августа 
			2019.
			1. Уводна одредба
			Члан 1.
			Овим правилником ближе се прописује образац и садржина легитимације овлашћеног лица за вршење инспекцијског надзора над спровођењем и извршавањем Закона о заштити података о личности (у даљем тексту: овлашћено лице) и начин вођења евиденције о издатим легитимацијама овлашћених лица.
			2. Образац и садржина легитимације овлашћеног лица
			Члан 2.
			Легитимација овлашћеног лица садржи штампани део легитимације и службену значку (у даљем тексту: легитимација овлашћеног лица) и користи се за идентификацију приликом обављања службених послова.
			Легитимација овлашћеног лица састоји се од кожне футроле у којој је на десном делу футроле причвршћена значка, а на левом делу, у простору у облику џепа, смештен је штампани део легитимације.
			Члан 3.
			Штампани део легитимације овлашћеног лица је правоугаоног облика, величине 60/90 mm и израђује се на белој хартији 120 g/m2.
			Службена легитимација је обложена провидним пластифицираним заштитним материјалом. 
			Текст службене легитимације исписује се на српском језику ћириличким писмом.
			Члан 4.
			Предња страна штампаног дела легитимације овлашћеног лица, садржи: 
			1) у горњем делу, у средини – Мали грб Републике Србије;
			2) испод грба, на средини текст:
			„Република Србија
			Повереник за информације од јавног значаја и заштиту података о личности
			ОВЛАШЋЕНО ЛИЦЕ”
			3) испод текста: „ОВЛАШЋЕНО ЛИЦЕ”, са десне стране, налази се место за фотографију овлашћеног лица, димензија 28 x 32 mm, преко које се у доњем левом углу утискује печат Повереника за информације од јавног значаја и заштиту података о личности;
			4) испод фотографије исписана је реч: „ИМЕ”, са означеним местом за уписивање имена овлашћеног лица;
			5) испод речи: „ИМЕ”, исписана је реч: „ПРЕЗИМЕ” са означеним местом за уписивање презимена овлашћеног лица;
			6) испод речи: „ПРЕЗИМЕ”, на средини, је јединствени број легитимације.
			Полеђина штампаног дела легитимације овлашћеног лица садржи:
			1) у горњем делу, у средини текст: „ОВЛАШЋЕЊА”;
			2) испод текста: „ОВЛАШЋЕЊА” одштампан је текст следеће садржине:
			„Повереник врши надзор и обезбеђује примену Закона о заштити података о личности („Службени гласник РС”, број 87/18) у складу са овлашћењима из члана 78. став 1. тач. 1). и 8). Закона, преко овлашћених лица из Стручне службе Повереника (члан 78. став 2. Закона).
			Ималац ове службене легитимације овлашћен је да предузима радње и изриче мере које су утврђене Законом о заштити података о личности („Службени гласник РС”, број 87/18). 
			Овлашћено лице, има службену легитимацију којом доказује своје службено својство и идентитет (члан 51. став 2. Закона о инспекцијском надзору „Службени гласник РС”, бр. 36/15, 44/18 – др. закон и 95/18 – сходна примена);” 
			3) на средини, испод текста о овлашћењима Повереника у загради су речи: „датум издавања”, изнад којих је означено место за уписивање датума издавања легитимације;
			4) на левој страни обрасца налази се место означено за печат („М.П”), а на средини се налази место означено за потпис Повереника, испод кога је реч: „Повереник”;
			5) у доњем делу, на средини испод речи „Повереник” налази се место означено за својеручни потпис овлашћеног лица испод кога су, наведене речи: „Својеручни потпис”.
			Члан 5.
			Службена значка је саставни део легитимације овлашћеног лица, и састоји се из два одвојена дела.
			Први део службене значке је израђен као значка од метала, технологијом ливења, у облику стилизованог барокног штита, хромираних површина, димензија 66 x 54 mm, и фиксиран је на десној страни кожне футроле, у горњем делу. 
			Значка из става 2. овог члана садржи:
			1) у горњем делу представљен је стилизовани зрак, висине 9 mm и ширине 50 mm, изнад националне српске тробојке, која је хоризонтална, двостепено подавијена и пружа се својим слободним крајевима, симетрично постављеним до обода знака, дужине 53 mm и ширине 7 mm. Ова трака је испуњена емајл бојом – црвеном, плавом и белом;
			2) у средишњем делу представљен је Мали грб Србије, који својом круном покрива, у делу плаве и беле емајл боје, националну тробојку. 
			3) око штита са грбом је, тегет емајлом офарбано поље ширине 12 mm и санс серифни ћирилични текст у два реда, лучно позициониран, тако да:
			– први ред садржи текст: „ПОВЕРЕНИК ЗА ИНФОРМАЦИЈЕ”, а
			– други ред садржи текст: „ОД ЈАВНОГ ЗНАЧАЈА И ЗАШТИТУ ПОДАТАКА О ЛИЧНОСТИ”. 
			Обод у овом лучном делу око тегет поља је ширине 4 mm, са каналуром, целом дужином граверски обрађеном (цизелираном), ширине 1 mm.
			Други део службене значке је израђен као метална хромирана трака димензија 69 х 10 mm, на којој је у два реда исписан ћирилични текст:
			– први ред садржи текст: „ОВЛАШЋЕНО ЛИЦЕ”, 
			– други ред садржи текст: „ЗА ИНСПЕКЦИЈСКИ НАДЗОР”.
			Члан 6.
			Кожна футрола легитимације овлашћеног лица, израђена је од природне коже црне боје, у склопљеном стању величине 85 x 110 mm.
			Члан 7.
			Легитимацију овлашћеног лица издаје Повереник за информације од јавног значаја и заштиту података о личности (у даљем тексту: Повереник).
			Ако Повереник опозове овлашћење на основу кога је издата легитимација или легитимација буде изгубљена, оштећена или овлашћено лице на други начин остане без легитимације, иста ће се огласити неважећом у „Службеном гласнику Републике Србије”.
			Ако инспекцијски надзор обавља овлашћени службеник, овлашћење које му се издаје садржи елементе легитимације, осим слике, има карактер службене легитимације и користи се као и службена легитимација.
			3. Евиденција о издатим легитимацијама овлашћених лица
			Члан 8.
			Евиденцију о издатим легитимацијама овлашћених лица води Повереник.
			Евиденција о издатим легитимацијама овлашћених лица садржи: 
			1) име и презиме лица коме је легитимација издата (у даљем тексту: овлашћено лице);
			2) јединствени број легитимације;
			3) датум издавања;
			4) напомену.
			Члан 9.
			Графички приказ штампаног дела легитимације и службене значке, дати су на обрасцима 1 и 2, у прилогу овог правилника и чине његов саставни део.
			Члан 10.
			Даном почетка примене овог правилника престаје да важи Правилник о обрасцу легитимације овлашћеног лица за вршење надзора по закону о заштити података о личности број 110-00-00007/2009-01 од 1. априла 2009. („Службени гласник РС”, број 35/09) и легитимације издате по том правилнику.
			Члан 11.
			Овај правилник ступа на снагу осмог дана од дана објављивања у „Службеном гласнику Републике Србије” а примењиваће се по истеку једног месеца од дана ступања на снагу.
			Број 110-00-5/2019-04
			У Београду, 22. августa 2019. године
			Повереник,
			Милан Мариновић, с.р.
			
			
			
	

