






На основу члана 17 став 1 Закона о
поморској пилотажи („Службени лист СФРЈ“, бр 14/65), савезни секретар за
саобраћај и везе прописује





ПРАВИЛНИК

	
	
	о стручној спреми, пловидбеном стажу, испитном програму и о начину 
	полагања стручног испита пилота обалне пилотаже


„Службени лист
СФРЈ”, број 20 од 10. маја 1967. 





I. Опште одредбе 


Члан 1.


Овим
правилником прописује се стручна спрема, пловидбени стаж, испитни програм и
начин полагања стручног испита пилота који врше обалну пилотажу. 


Члан 2. 


Обалну
пилотажу могу вршити лица која у погледу стручне спреме и пловидбеног стажа
испуњавају услове прописане овим правилником и која положе стручни испит за
пилота обалне пилотаже. 


II. Стручна спрема и
стручни испити 


Члан 3.


Обалну
пилотажу може вршити лице које има:


1)
звање поручника трговачке морнарице и у том звању најмање три године
пловидбеног стажа у вршењу послова официра палубе у обалној или дугој пловидби
односно заповедника на бродовима обалне пловидбе и које има положен стручни
испит за пилота обалне пилотаже; 


2)
звање капетана дуге пловидбе, најмање годину дана пловидбеног стажа у том звању
и положен стручни испит за пилота обалне пилотаже. 


Члан 4. 


Стручни
испит за пилота обалне пилотаже састоји се из усменог и практичног дела. 


Градиво
за програм усменог дела стручног испита обухвата следеће предмете: 


1)
обална пловидба и маневри бродом; 


2)
ред у лукама; 


3)
поморска пилотажа; 


4)
лучке узансе. 


У
оквиру предмета из којих се полаже усмени део стручног испита кандидат мора да
познаје: 


1)
разуђеност обале, острва, увале, пролазе, канале, луке и сидришта у Јадранском
мору; навигационе прилике у појединим подручјима јадранске обале, зависно од
годишњег доба и величине брода; начине избегавања судара на мору; поморску
расвету и балисажне ознаке у односу на лонгитудиналне пруге и важније прилазе
лукама; оптичку сигнализацију; обалну пловидбу у лукама и пределима где је
обавезна пилотажа; прописе о пловидби кроз главне канале; поморску
радио-службу, ознаке на главним пловним путевима; теорију маневрисања бродом; маневрисање
бродом у главним лукама под посебним атмосферским приликама и другим неповољним
околностима у појединим годишњим добима; 


2)
Уредбу о реду у лукама („Службени лист ФНРЈ”, бр. 7/50, 57/54 и 32/58), као и
друге прописе који регулишу ред у лукама; 


3)
Закон о поморској пилотажи („Службени лист СФРЈ”, бр. 14/65); 


4)
лучке узансе и царинске прописе. 


Практични
део стручног испита обухвата: маневрисање бродом, увођење и пристајање већег
брода под посебним атмосферским приликама и другим неповољним околностима и
пилотирање бродом између две луке на удаљености од најмање 35 наутичких миља. 


Члан 5. 


Поморац
у звању поручника трговачке морнарице полаже, поред предмета из члана 4. став
2. овог правилника, још и испит из енглеског језика. 


Испит
из енглеског језика обухвата основе енглеског језика, конверзацију и познавање
на енглеском језику поморске терминологије у вези са маневрисањем бродом. 


Члан 6. 


Стручни
испит се полаже пред испитном комисијом коју образује лучка капетанија, ако
републичким прописом није друкчије одређено. 


Испитна
комисија састоји се од председника и два члана. 


Решењем
о образовању испитне комисије одређују се и три заменика и записничар комисије.



За
члана испитне комисије не може бити именовано лице које има нижу стручну спрему
од кандидата који полаже стручни испит. 


Члан 7. 


Кандидат
полаже прво усмени део стручног испита. 


Кандидат
који не положи један или два предмета из усменог дела стручног испита, може
полагати поправни испит у року који не може бити краћи од 30 дана. 


По
положеном усменом делу стручног испита кандидат полаже практични део стручног
испита. 


Кандидат
који не задовољи на стручном испиту може стручни испит поновити. Време између
једног и другог полагања не може бити краће од три месеца. 


Испитне
рокове одређује испитна комисија. 


Члан 8. 


Оцена
успеха о стручном испиту је „положио” или „није положио”. 


III. Прелазне и
завршне одредбе 


Члан 9.


Изузетно
од члана 3. овог правилника, поморац који је стекао звање капетана обалне
пловидбе по Правилнику о стицању и признавању звања чланова посаде трговачке
морнарице („Службени лист ФНРЈ”, бр. 42/58, 52/60 и 41/61), а који у том звању
има најмање три године пловидбеног стажа у вршењу послова официра палубе у
обалној пловидби или заповедника на бродовима обалне пловидбе, може за вршење
послова пилота обалне пилотаже полагати стручни испит по чл. 4. и 5. овог
правилника. 


Члан 10. 


Лице
које је положило стручни испит за поморског пилота по Правилнику о стручној
спреми извршних службеника у поморско-управној и у управној служби унутрашње
пловидбе („Службени лист ФНРЈ”, бр. 5/55) и Испитном програму предмета посебног
дела стручног испита извршних службеника у поморско-управној служби („Службени
лист ФНРЈ”, бр. 13/55), признаје се тај испит као положени стручни испит за
пилота обалне пилотаже по овом правилнику. 


Члан 11. 


Овај
правилник ступа на снагу осмог дана од дана објављивања у „Службеном листу
СФРЈ”. 


Бр 167/67


20. априла 1967. године


Београд


Савезни секретар


за саобраћај и везе,



Милијан Неорчић, с.р.









