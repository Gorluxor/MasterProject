



На основу члана 10. Закона о уређивању и
одржавању гробља бораца(„Службени лист СФРЈ“, бр. 22/64), Републички секретар
за социјалну политику и комунална питања доноси

ПРАВИЛНИК

О ЕВИДЕНЦИЈИ О
ГРОБЉИМА И ГРОБОВИМА БОРАЦА

„Службени гласник
СРС”, број 39 од 19. IХ 1964.

Члан 1.

О гробљима и гробовима бораца води се евиденција.

Евиденцију из претходног става води надлежни орган
општинске скупштине по одредбама овог правилника.

Члан 2.

Надлежни општински орган управе дужан је да води: књигу
сахрањених бораца и регистар сахрањених бораца.

Члан 3.

Књига сахрањених бораца садржи: редни број; презиме,
очево име и име, надимак или непознат борац; место и датум рођења; место и
датум погибије; чин или дужност у моменту погибије; јединица којој је припадао;
место и датум сахрањивања; начин сахрањивања (у гроб, заједничку гробницу);
број парцеле и гробног места и примедбу.

Члан 4.

У књигу сахрањених бораца орган из члана 2. овог
правилника уноси податке из главне књиге сахрањених коју води орган управљања
гробљем.

У књигу сахрањених бораца уписују се хронолошким редом
сви борци који су сахрањени на одређеном гробљу или месту (образац број 1).

Члан 5.

Књига сахрањених бораца мора бити од листова чврсте
фине хартије, повезана тврдим корицама и прошивена јемствеником са прописаном
овером надлежног органа управе општинске скупштине. Упис у књигу сахрањених
бораца врши се на целом табаку прописаног формата. Књиге сахрањених бораца
нумеришу се редним римским, а странице редним арапским бројевима.

Члан 6.

Регистар сахрањених бораца садржи: редни број; презиме,
очево име и име; редни број књиге сахрањених бораца и примедбу.

Члан 7.

У регистар сахрањених бораца уносе се подаци из књиге
сахрањених бораца.

Члан 8.

Регистар сахрањених бораца води се у облику књиге и у
њега се уписују по азбучном реду сви борци сахрањени на одређеном гробљу или
месту (образац број 2). Упис у књигу врши се на половини табака прописаног
формата.

Регистар сахрањених бораца мора бити од листова чврсте
фине хартије и повезан чврстим корицама.

Члан 9.

У случају преноса посмртних остатака бораца на друго
гробље у регистар сахрањених бораца ће се у примедби назначити на које гробље
се преносе посмртни остаци.

У случајевима из претходног става надлежни орган
општинске скупштине на чију су територију пренети посмртни остаци, уписује
сахрањеног борца у одговарајући регистар и у примедби уписује ову околност.

Члан 10.

Поред евиденције из члана 2. овог правилника надлежни
орган управе општинске скупштине на чијој се територији налазе више гробља
бораца, дужан је да води и књигу гробља бораца (образац број 3).

Књига гробља борца мора бити од листова чврсте фине
хартије и садржи: редни број; назив гробља; место и катастарска парцела на коме
се гробље бораца налази; назив органа, односно организације која се стара о
уређивању и одржавању гробља бораца.

Члан 11.

Обрасци број 1, 2 и 3 чине саставни део овог
правилника.

Члан 12.

Надлежни органи општинске скупштине дужни су да воде
евиденције прописане овим правилником почев од 1. јануара 1965. године.

Члан 13.

Овај правилник ступа на снагу осмог дана од дана
објављивања у „Службеном гласнику СР Србије”.





Број 5760

У Београду, 11. јула
1964. године

Републички секретар

за социјалну
политику и 

комунална питања,

Раденко Броћић, с.р.













