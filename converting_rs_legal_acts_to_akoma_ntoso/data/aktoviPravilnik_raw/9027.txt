





На основу члана 15. став 1. Уредбе о условима за
испоруку природног гаса („Службени гласник РС”, број 47/06),

Министар рударства и енергетике доноси 







ПРАВИЛНИК

о критеријумима за сврставање купаца природног гаса у
потрошачке групе

“Службени
гласник РС”, број 104 од 17. 
новембра 2006.





Члан 1.

Овим правилником ближе се прописују критеријуми за
сврставање купаца природног гаса у потрошачке групе и утврђују потрошачке групе
на основу тих критеријума, у случају поремећаја у испоруци природног гаса који
нису настали услед опште несташице природног гаса. 



Члан 2.

У случају поремећаја у испоруци природног гаса који
нису настали услед опште несташице природног гаса, купци природног гаса
сврставају се у потрошачке групе на основу следећих критеријума:

1) потрошње природног гаса за обезбеђење несметаног
функционисања гасних капацитета;

2) потрошње природног гаса за обезбеђење обављања
делатности од посебног значаја за живот и здравље људи;

3) оправданости коришћења расположивих количина
природног гаса у индустријске сврхе; 

4) могућности замене природног гаса другим енергентом.



Члан 3.

На основу критеријума из члана 2. овог правилника
утврђује се 16 потрошачких група, и то:

1) прва потрошачка група – купци који имају сопствену
потрошњу неопходну за обављање делатности транспорта, дистрибуције и
складиштења природног гаса (предгревање гаса на главној мерно-регулационој
станици, рад компресора и сл.), купци који имају сопствену потрошњу неопходну
за обављање делатности производње и прераде природног гаса, нафте и нафтних деривата;

2) друга потрошачка група – болнице, клинике,
клиничко-болнички и клинички центри, институти, специјалне здравствене установе
(станице хитне помоћи и других хитних интервенција, стационари, заводи за
трансфузију крви, узимање и прераду крви и центри за дијализу) и објекти и
постројења произвођача лекова и санитетског материјала; 

3) трећа потрошачка група – друге здравствене установе
у складу са Планом мреже здравствених установа који се доноси у складу са
законом;

4) четврта потрошачка група – објекти водовода и
канализације;

5) пета потрошачка група – објекти за производњу
основних прехрамбених производа (централне пекаре, млекаре и кухиње);

6) шеста потрошачка група – јединице и установе
Министарства одбране и Војске Србије;

7) седма потрошачка група – установе социјалне заштите
за смештај корисника (заводи, домови, центри, прихватни центри и
прихватилишта);

8) осма потрошачка група – казнено-поправни заводи,
окружни затвор, васпитно-поправни домови и специјалне затворске болнице;

9) девета потрошачка група – установе у области
предшколског, основног, средњег и високог образовања, ученичког и студентског
стандарда и спорта; 

10) десета потрошачка група – објекти код којих би
испорука гаса изазвала трајну хаварију производних постројења;

11) једанаеста потрошачка група – домаћинства;

12) дванаеста потрошачка група – топлане (даљински
систем грејања);

13) тринаеста потрошачка група – купци који имају
објекте за производњу хране, осим централних пекара и кухиња; 

14) четрнаеста потрошачка група – термоелектране-топлане;

15) петнаеста потрошачка група – индустријски потрошачи
који природни гас користе као сировину;

16) шеснаеста потрошачка група – индустријски потрошачи
који природни гас користе као енергент.



Члан 4.

Овај
правилник ступа на снагу осмог дана од дана објављивања у „Службеном гласнику
Републике Србије”.





Број
312-01-00598/2006-04

У
Београду, 14. новембра 2006. године

Министар

Радомир
М. Наумов, с.р.



