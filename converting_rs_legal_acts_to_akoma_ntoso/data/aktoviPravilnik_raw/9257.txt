
На основу члана 57. став 6. Закона о добровољним пензијским фондовима и пензијским плановима („Службени гласник РС”, бр. 85/05 и 31/11), 
Министар рада и социјалне политике доноси

ПРАВИЛНИК
о условима, начину и поступку организовања и функционисања пензијских планова
"Службени гласник РС", број 48 од 1. јула 2011.

1. Основна одредба
Члан 1.
Овим правилником уређују се услови, начин и поступак организовања и функционисања пензијских планова, у смислу Закона о добровољним пензијским фондовима и пензијским плановима („Службени гласник РС”, бр. 85/05 и 31/11 – у даљем тексту: Закон). 
2. Услови за организовање пензијских планова
Члан 2.
Пензијски план може организовати послодавац, удружење послодаваца, професионално удружење и синдикат (у даљем тексту: организатор). 
Организатор може организовати пензијски план само за своје запослене, односно чланове (у даљем тексту: члан пензијског плана).
Организатор који организује пензијски план не може бити повезано лице, у смислу Закона, са друштвом за управљање добровољним пензијским фондом (у даљем тексту: друштво за управљање).
Члан 3. 
Пензијски план је саставни део добровољног пензијског фонда којим управља друштво за управљање са којим је закључен уговор о пензијском плану.
Члан пензијског плана је истовремено и члан добровољног пензијског фонда, са правима и обавезама утврђеним законом и уговором о пензијском плану.
3. Начин и поступак организовања пензијских планова
Члан 4.
Организатор пензијског плана дужан је да запосленима, односно члановима обезбеди равноправне услове за чланство у пензијском плану.
Чланство у пензијском плану не може бити услов за запошљавање, или чланство у синдикату и другим облицима организовања.
Члан 5.
Организатор може организовати пензијски план и закључити уговоре са више друштава за управљање, под условом да члановима пензијског плана понуди могућност избора чланства у добровољним пензијским фондовима којима управљају друштва за управљање са којима су закључени уговори о пензијском плану.
Члан 6. 
Организатор може да организује пензијски план за одређене групе запослених, односно чланова под специфичним условима, уколико је претходно организовао пензијски план и обезбедио уплату пензијског доприноса у складу са тим планом за све запослене, односно чланове.
Члан 7.
Одлуку о организовању пензијског плана доноси орган управљања организатора пензијског плана.
Члан 8.
Пензијски план се сматра организованим кад се испуне следећи услови:
1) када организатор донесе одлуку о организовању пензијског плана;
2) када организатор, по избору добровољног пензијског фонда, закључи уговор са друштвом за управљање (у даљем тексту: уговор о пензијском плану);
3) када министарство надлежно за послове рада и пензијског осигурања (у даљем тексту: Министарство) донесе решење о давању сагласности на уговор о пензијском плану.
Члан 9. 
Више организатора може организовати или приступити једном пензијском плану.
Пензијски план више организатора је план који организују најмање два организатора за своје запослене, односно чланове.
Код организовања пензијског плана са више организатора закључује се уговор између организатора и уговор о пензијском плану између друштва за управљање и тих организатора.
Члан 10.
Уговор о пензијском плану садржи:
1) пословно име друштва за управљање; 
2) податке о пензијском фонду којем се приступа;
3) износ пензијског доприноса по члану пензијског плана исказан номинално или у одговарајућем проценту;
4) датум у текућем месецу до кога организатор врши уплате пензијског доприноса за претходни месец;
5) ознаку обвезника уплате пензијског доприноса, у смислу члана 41. Закона; 
6) име, презиме, адресу и јединствени матични број грађана чланова пензијског плана, као и број путне исправе уколико је члан пензијског плана страни држављанин;
7) укупан број чланова пензијског плана;
8) накнаде које је организатор дужан да плаћа друштву за управљање;
9) услове под којима се може раскинути уговор о пензијском плану;
10) датум и место закључења уговора и потписе уговорних страна;
11) друга права и обавезе уговорних страна. 
Приликом закључења уговора о пензијском плану друштво за управљање је дужно да утврди идентитет чланова пензијског плана.
4. Сагласност на уговор о пензијском плану 
Члан 11.
Организатор пензијског плана подноси Министарству захтев за давање сагласности на уговор о пензијском плану, који садржи:
1) податке о организатору пензијског плана (пословно име, односно назив, седиште, матични број, односно други регистрациони број и порески идентификациони број);
2) извод из Регистра привредних субјеката, односно другог регистра;
3) податке о лицу овлашћеном за заступање (име и презиме, број телефона, број телефакса, e-mail адреса);
4) податке о лицу за контакт (име и презиме, број телефона, број телефакса, e-mail адреса);
5) печат и потпис овлашћеног лица организатора.
Уз захтев из става 1. овог члана прилаже се:
1) одлука организатора о организовању пензијског плана;
2) уговор о пензијском плану;
3) писана изјава организатора да су запослени, односно чланови упознати са пензијским планом;
4) уговор између организатора, уколико пензијски план има више организатора;
5) писана изјава организатора пензијског плана да има раније организован пензијски план уколико организује нови пензијски план код другог друштва за управљање добровољним пензијским фондом; 
6) доказ о уплати републичке административне таксе.
По пријему захтева Министарство оцењује испуњеност услова за давање сагласности прописаних Законом и овим правилником и о томе доноси решење.
Министарство може од организатора захтевати допуну документације, односно додатне информације које су неопходне ради решавања по захтеву.
Члан 12.
Уговор о пензијском плану постаје пуноважан даном правноснажности решења о давању сагласности из члана 11. став 3. овог правилника.
5. Измене и допуне уговора о пензијским плановима
Члан 13.
Све измене и допуне уговора о пензијском плану достављају се Министарству ради давања сагласности.
На давање сагласности на измене и допуне уговора о пензијском плану сходно се примењују одредбе члана 11. овог правилника.
Измене и допуне уговора о пензијском плану постају пуноважне даном правноснажности решења о давању сагласности на те измене и допуне, сагласно члану 11. став 3. овог правилника.
6. Евидентирање уговора о пензијским плановима
Члан 14.
Министарство води евиденцију уговора о пензијским плановима на које је дата сагласност.
Евиденција из става 1. овог члана садржи:
1) редни број уписа;
2) датум подношења захтева за давање сагласности из члана 11. став 1. овог правилника;
3) број и датум решења о давању сагласности на уговор о пензијском плану;
4) податке о организатору пензијског плана (пословно име, односно назив, седиште, матични број, односно други регистрациони број и порески идентификациони број);
5) број чланова пензијског плана;
6) податке о пензијским доприносима (висина пензијског доприноса по члану пензијског плана, начин и рок плаћања пензијских доприноса);
7) пословно име друштва за управљање;
8) измене и допуне уговора о пензијском плану;
9) податке о распуштању пензијског плана.
7. Заједничке одредбе
Члан 15.
Организатор је дужан да сваког запосленог, односно члана, писмено обавести о условима пензијског плана.
Након добијања сагласности Министарства на уговор о пензијском плану, организатор је дужан да о томе писаним путем обавести сваког члана пензијског плана.
Приликом издавања годишњег обавештења члановима добровољног пензијског фонда, друштво за управљање дужно је да члану пензијског плана посебно искаже податке о пензијским доприносима који су уплаћени на терет средстава организатора, а посебно податке о пензијским доприносима који су уплаћени на терет зараде члана пензијског плана.
Организатор је дужан да друштву за управљање достави обавештење о престанку радног односа, односно чланства у пензијском плану, као и у случају смрти члана пензијског плана.
Организатор је дужан да члана пензијског плана обавести о престанку његовог чланства у пензијском плану. 
У случају из става 5. овог члана друштво за управљање дужно је да обавести члана пензијског плана о стању на његовом индивидуалном рачуну у добровољном пензијском фонду.
Члан 16. 
Члан пензијског плана коме престане радни однос, односно чланство код организатора може да остане члан добровољног пензијског фонда или да изврши пренос рачуна у складу са чланом 44. Закона.
Члан 17.
Организатор који намерава да распусти пензијски план дужан је да о томе писаним путем обавести чланове пензијског плана, друштво за управљање и Министарство, најмање три месеца пре планираног распуштања. 
По пријему обавештења о распуштању пензијског плана, Mинистарство евидентира распуштање пензијског плана. 
Члан 18.
Даном ступања на снагу овог правилника престаје да важи Правилник о условима и поступку организовања и функционисања пензијских планова („Службени гласник РС”, број 30/06).
Члан 19.
Овај правилник ступа на снагу наредног дана од дана објављивања у „Службеном гласнику Републике Србије”. 

Број 110-00-00659/2011-07
У Београду, 10. јуна 2011. године
Министар, 
Расим Љајић, с.р.