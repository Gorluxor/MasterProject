


	
	Zakon



	
			На основу члана 24. став 5. Закона о биомедицински потпомогнутој оплодњи („Службени гласник РСˮ, бр. 40/17 и 113/17 – др. закон),
			Министар здравља доноси
			ПРАВИЛНИК
			о нежељеним догађајима и озбиљним нежељеним реакцијама у поступку биомедицински потпомогнуте оплодње, начину вођења евиденција, као и обрасцу годишњег извештаја
			"Службени гласник РС", број 27 од 12. априла 2019. 
			Члан 1.
			Овим правилником прописују се ближи услови и начин праћења озбиљних нежељених догађаја и озбиљних нежељених реакција, начин вођења евиденција и рокови у којима треба обавестити Управу за биомедицину (у даљем тексту: Управа) о насталим озбиљним нежељеним догађајима и озбиљним нежељеним реакцијама, образац годишњег извештаја о пријављеним озбиљним нежељеним догађајима и озбиљним нежељеним реакцијама, као и начин и поступак достављања обрасца годишњег извештаја. 
			Члан 2.
			Центар за БМПО, односно Банка репродуктивних ћелија, ткива и ембриона (у даљем тексту: Банка) успостављају, у складу са законом, ефикасан и проверен систем извештавања, истраживања, бележења и достављања информација у вези са озбиљним нежељеним догађајем и озбиљним нежељеним реакцијама, које могу утицати на квалитет и безбедност репродуктивних ћелија, ткива и ембриона који се примењују у поступку биомедицински потпомогнуте оплодње (у даљем тексту: БМПО).
			Члан 3.
			Центар за БМПО, односно Банка именује лице задужено за БМПО у складу са законом, које је задужено за праћење озбиљних нежељених догађаја и озбиљних нежељених реакција о чему без одлагања обавештава Управу о сваком озбиљном нежељеном догађају и озбиљној нежељеној реакцији.
			Именовано лице из става 1. овог члана у оквиру својих надлежности дефинисаних законом предузима све неопходне и оправдане мере праћења, бележења и извештавања о озбиљним нежељеним догађајима и озбиљним нежељеним реакцијама, анализира узроке, утврђује релевантне чињенице неопходне за пријаве које се достављају Управи.
			Члан 4.
			По спроведеном поступку праћења, утврђивања и прикупљања информација у вези са озбиљним нежељеним догађајима и озбиљним нежељеним реакцијама, именовано лице из члана 3. овог правилника доноси закључак о спроведеној истрази, који се доставља Управи. 
			Члан 5.
			Именовано лице из члана 3. овог правилника успоставља систем уредне евиденције прикупљених информација у вези са озбиљним нежељеним догађајима и озбиљним нежељеним реакцијама као и, евиденцију закључка истраге. 
			Члан 6.
			Центар за БМПО и Банка у електронској и писменој форми достављају Управи пријаву информација и пријаву закључка истраге о озбиљном нежељеном догађају, односно озбиљној нежељеној реакцији, без одлагања, а не дуже од седам дана од дана утврђивања свих информација и донетог закључка истраге.
			Члан 7.
			Пријава нежељених догађаја обухвата: 
			1. назив Центра за БМПО односно Банке;
			2. број пријаве;
			3. датум пријаве (дан, месец, година);
			4. датум озбиљног нежељеног догађаја (дан, месец, година)
			5. до озбиљних нежељених догађаја који може утицати на квалитет и безбедност репродуктивних ћелија, ткива и ембриона може доћи због одступања у следећим поступцима и то у:
			1) прикупљању (недостатак на репродуктивној ћелији, ткиву и ембриону, квар опреме, људска грешка и остало – навести);
			2) тестирању (недостатак на репродуктивној ћелији, ткиву и ембриону, квар опреме, људска грешка и остало – навести);
			3) превозу (недостатак на репродуктивној ћелији, ткиву и ембриону, квар опреме, људска грешка и остало – навести);
			4) обради (недостатак на репродуктивној ћелији, ткиву и ембриону, квар опреме, људска грешка и остало – навести);
			5) складиштењу (недостатак репродуктивној ћелији, ткиву и ембриону, квар опреме, људска грешка и остало – навести);
			6) дистрибуцији (недостатак на репродуктивној ћелији, ткиву и ембриону, квар опреме, људска грешка и остало – навести);
			7) управљању медицинским и немедицинским потрошним материјалима (недостатак на репродуктивној ћелији, ткиву и ембриону, квар опреме, људска грешка и остало – навести);
			8) остало (навести) недостатак на репродуктивној ћелији, ткиву и ембриону, квар опреме, људска грешка и остало – навести.
			Пријава закључка истраге озбиљних нежељених догађаја обухвата:
			1. назив Центра за БМПО, односно Банке;
			2. број пријаве;
			3. датум потврде (дан, месец, година);
			4. датум озбиљног нежељеног догађаја (дан, месец, година);
			5. анализа темељног узрока (детаљи);
			6. потврда озбиљног нежељеног догађаја (да/не);
			7. предузете корективне мере (детаљи);
			8. предлог мера за унапређење;
			9. напомена (уколико се наводе додатне информације).
			Члан 8.
			Пријава информација у вези са озбиљном нежељеном реакцијом обухвата: 
			1. назив Центра за БМПО односно Банке;
			2. број пријаве;
			3. датум пријаве (дан, месец, година);
			4. лице код кога се јавила озбиљна нежељена реакција (давалац или прималац);
			5. датум и место прикупљања или примене код људи (дан, месец, година);
			6. јединствени идентификациони број поступка БМПО дарованим репродуктивним ћелијама;
			7. датум озбиљне нежељене реакције (дан, месец, година);
			8. врста репродуктивних ћелија, ткива и ембриона обухваћених озбиљном нежељеном реакцијом;
			9. врста озбиљних нежељених реакција.
			Пријава закључка истраге о озбиљној нежељеној реакцији обухвата:
			1. назив Центра за БМПО односно Банке;
			2. број пријаве;
			3. датум потврде (дан, месец, година);
			4. датум озбиљне нежељене реакције (дан, месец, година);
			5. јединствени идентификациони број поступка БМПО дарованим репродуктивним ћелијама;
			6. потврда озбиљне нежељене реакције (да/не);
			7. промена врсте озбиљне нежељене реакције (да/не);
			Ако је да, наводи се која промена.
			8. клинички исход (ако је познат) и то:
			1) потпуни опоравак;
			2) мање последице (навести које);
			3) озбиљне последице (навести које);
			4) смрт.
			9. исход истраге и коначни закључци;
			10. препоруке за превентивне и корективне мере;
			11. напомена (уколико се наводе додатне информације).
			Члан 9.
			Пријаве из чл. 7. и 8. овог правилника дате су на Обрасцу 1. и Обрасцу 2. који су одштампани уз овај правилник и чине његов саставни део. 
			Члан 10.
			Центар за БМПО и Банка достављају Управи годишњи извештај о озбиљним нежељеним догађајима и озбиљним нежељеним реакцијама до 31. јануара текуће године за претходну годину, а који садржи све потребне информације неопходне за идентификацију. 
			Годишњи извештај из става 1. овог члана доставља се електронским и писменим путем на Обрасцу 3. који је одштампан уз овај правилник и чини његов саставни део.
			Члан 11.
			Пријава годишњег извештаја озбиљних нежељених догађаја садржи следеће информације:
			1. назив Центра за БМПО односно Банке;
			2. датум пријаве 1. јануар – 31. децембар (година);
			3. укупни број обрађених репродуктивних ћелија, ткива и ембриона;
			4. укупни број озбиљних нежељених догађаја који су могли утицати на квалитет и безбедност репродуктивних ћелија, ткива и ембриона због одступања у: 
			1) прикупљању (недостатак на репродуктивној ћелији, ткиву и ембриону, квар опреме, људска грешка и остало – навести);
			2) тестирању (недостатак на репродуктивној ћелији, ткиву и ембриону, квар опреме, људска грешка и остало – навести);
			3) превозу (недостатак на репродуктивној ћелији, ткиву и ембриону, квар опреме, људска грешка и остало – навести);
			4) обради (недостатак на репродуктивној ћелији, ткиву и ембриону, квар опреме, људска грешка и остало – навести);
			5) складиштењу (недостатак репродуктивној ћелији, ткиву и ембриону, квар опреме, људска грешка и остало – навести);
			6) дистрибуцији (недостатак на репродуктивној ћелији, ткиву и ембриону, квар опреме, људска грешка и остало – навести);
			7) управљању медицинским и немедицинским потрошним материјалима (недостатак на репродуктивној ћелији, ткиву и ембриону, квар опреме, људска грешка и остало – навести);
			8) остало (навести) недостатак на репродуктивној ћелији, ткиву и ембриону, квар опреме, људска грешка и остало – навести.
			Члан 12.
			Пријава годишњег извештаја озбиљних нежељених реакција из члана 10. овог правилника садржи следеће информације:
			1. назив Центра за БМПО односно Банке;
			2. датум пријаве 1. јануар – 31. децембар (година);
			3. број озбиљних нежељених реакција према врсти репродуктивних ћелија, ткива и ембриона;
			4. врста репродуктивних ћелија, ткива и ембриона;
			5. број озбиљних нежељених реакција;
			6. укупан број дистрибуираних репродуктивних ћелија, ткива и ембриона (уколико је доступан);
			7. укупна вредност података из тач. 4–6. овог члана;
			8. укупан број дистрибуираних репродуктивних ћелија, ткива и ембриона (укључујући врсту репродуктивних ћелија, ткива и ембриона за које није забележена ни једна озбиљна нежељена реакција);
			9. укупан број лица код којих се јавила озбиљна нежељена реакција (давалац);
			10. укупан број лица код којих се јавила озбиљна нежељена реакција (прималац);
			11. врста пријављених озбиљних нежељених реакција, као и укупан број озбиљних нежељених реакција и то за:
			1) пренесене бактеријске инфекције;
			2) пренесене вирусне инфекције (ХББ, ХЦВ, ХИВ-1/2 и друго – навести);
			3) пренесене паразитске инфекције (Маларија и друго – навести);
			4) пренесене малигне болести;
			5) друге инфекције (навести);
			6) друге озбиљне реакције или друга озбиљна патолошка стања (навести).
			Члан 13.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-150/2019-21
			У Београду, 25. марта 2019. године
			Министар,
			асс. др Златибор Лончар, с.р.
			Прилози
			
			
			Образац 1 - Пријава озбиљних нежељених догађаја
			
			
			Образац 2 - Пријава озбиљних нежељених реакција
			
			
			Образац 3 - Годишњи извештај о озбиљним нежељеним догађајима
			
	

