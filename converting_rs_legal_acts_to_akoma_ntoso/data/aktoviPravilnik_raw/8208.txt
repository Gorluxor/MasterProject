


	
	Zakon

	


	
		Редакцијски пречишћен текст
	
	
	На основу члана 201. став 5. тачка 22) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14),
	Министар грађевинарства, саобраћаја и инфраструктуре доноси
	
	ПРАВИЛНИК
	о легитимацији и опреми урбанистичког и грађевинског инспектора
	"Службени гласник РС", број 
	30 од 27. марта 2015, 81 од 24. септембра 2015 - 
др. правилник
	Члан 1.
	Овим правилником ближе се прописује образац и садржина легитимације урбанистичког и грађевинског инспектора, као и врста опреме коју користи инспектор. 
	
	Члан 2.
	Легитимација прописана овим правилником издаје се урбанистичком и грађевинском инспектору (у даљем тексту: инспектор) запосленом у државном органу, као и инспектору запосленом у органу територијалне аутономије и јединице локалне самоуправе када у складу са законом којим се уређују планирање и изградња обављају поверене послове инспекцијског надзора. 
	
	Члан 3.
	Легитимација се издаје на обрасцима који су одштампани уз овај правилник и чине његов саставни део (Образац 1 Легитимација урбанистичког инспектора и Образац 2 Легитимација грађевинског инспектора).
	Легитимација је величине 65 x 95 mm и обложена је кожом црне боје. 
	Члан 4.
	Предња страна легитимације у горњем делу садржи грб Републике Србије, испод кога је текст који гласи: РЕПУБЛИКА СРБИЈА и на легитимацији урбанистичког инспектора текст који гласи: 
	
	„ЛЕГИТИМАЦИЈА УРБАНИСТИЧКОГ ИНСПЕКТОРА”,
	а на легитимацији грађевинског инспектора текст који гласи: 
	„ ЛЕГИТИМАЦИЈА ГРАЂЕВИНСКОГ ИНСПЕКТОРА”.
	На првој унутрашњој страни легитимације на средини, предвиђено је место за фотографију инспектора величине 35 x 25 mm. Испод фотографије налази се место за стављање печата органа који је издао легитимацију „(М.П.)”. На овој страни налази се и место за име и презиме инспектора, место за својеручни потпис инспектора и место за јединствени матични број инспектора. 
	
	На другој унутрашњој страни легитимације уписује се назив органа који је издао легитимацију, назив органа у коме је инспектор запослен, натпис: „Овлашћења инспектора”, испод ког је на легитимацији урбанистичког инспектора текст који гласи: „у вршењу инспекцијског надзора урбанистички инспектор има права, дужности и овлашћења одређена прописима о државној управи и прописима о планирању и изградњи”, а на легитимацији грађевинског инспектора текст који гласи: „у вршењу инспекцијског надзора грађевински инспектор има права, дужности и овлашћења одређена прописима о државној управи и прописима о планирању и изградњи”. Испод овог текста налази се место за уписивање регистарског броја легитимације, места и датума издавања, као и за потпис овлашћеног лица.
	Члан 5.
	У вршењу инспекцијског надзора инспектор користи опрему и службено одело.
	Члан 6.
	Опрему инспектора чине нарочито: 
	1) метар и ласерски метар; 
	2) батеријска лампа; 
	3) фото-апарат; 
	4) диктафон; 
	5) видео камера; 
	6) склерометар; 
	7) уређај за навођење – GPS;
	8) преносни рачунар;
	9) мобилни телефон,
	као и друга слична опрема у функцији обављања инспекцијског надзора. 
	За вршење инспекцијског надзора инспектора обезбеђује се путничко или теренско возило.
	Члан 7.
	Службено одело је зимско и летње. 
	Члан 8.
	Делови службеног одела за инспекторе женског пола су: 
	1) кожна јакна црне или браон боје, равног кроја, са капуљачом, дужине до изнад колена; 
	
	2) два костима класичног кроја, тамно сиве боје (један зимски са панталонама и један летњи са сукњом дужине до изнад колена); 
	
	3) четири кошуље светлосиве, односно беле боје (две зимске са дугим рукавима и две летње са кратким рукавима); 
	
	4) две ешарпе тамносиве или тегет боје стандардне дужине; 
	5) по један пар чизмама и ципела, израђених од црне или браон коже, са кожном поставом и кожним ђоном, пенџетираним гумом; 
	
	6) један пар гумених чизама, стандардних; 
	7) једна пословна ташна од црне или браон коже са преградама; 
	8) два кожна каиша црне или браон боје са металном копчом; 
	9) кишна кабаница и гумене рукавице. 
	Делови службеног одела за инспекторе мушког пола су: 
	1) кожна јакна црне или браон боје, равног кроја; 
	2) два одела класичног кроја, тамно сиве боје (једно зимско и једно летње); 
	
	3) четири кошуље светлосиве, односно беле боје (две зимске са дугим рукавима и две летње са кратким рукавима); 
	
	4) две кравате тамносиве боје, стандардне дужине; 
	5) по један пар чизама и ципела, израђених од црне или браон коже, са кожном поставом и кожним ђоном, пенџетираних гумом; 
	
	6) један пар гумених чизама, стандардних; 
	7) једна пословна ташна од црне или браон коже са преградама; 
	8) два кожна каиша црне или браон боје са металном копчом; 
	9) кишна кабаница и гумене рукавице. 
	Члан 9.
	Службена одела набављају се сваке године (једно зимско и једно летње), осим јакни и ташни, које се набављају сваке друге године. 
	
	Члан 10.
	Службено одело носи се само за време вршења службене дужности.
	Члан 11.
	Легитимације издате по раније важећим прописима важе до њихове замене легитимацијама на обрасцима прописаним овим правилником. 
	
	Члан 12.
	Даном ступања на снагу овог правилника престаје да важи Правилник о обрасцу службене легитимације урбанистичког и грађевинског инспектора и врсти опреме коју користи инспектор („Службени гласник РС”, број 129/14).
	Члан 13.
	Овај правилник ступа на снагу наредног дана од дана објављивања у „Службеном гласнику Републике Србије”. 
	
	
	Број 110-00-00021/2015-07 
	У Београду, 26. марта 2015. године
	Министар,
	проф. др Зорана Михајловић, 
	с.р.
	
	
	
	

