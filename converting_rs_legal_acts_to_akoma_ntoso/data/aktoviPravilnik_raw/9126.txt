


	
	Zakon
	
	


	
			На основу члана 6. став 8. Закона о предшколском васпитању и образовању („Службени гласник РС”, бр. 18/10, 101/17, 113/17 – др. закон и 10/19),
			Министар просвете, науке и технолошког развоја доноси
			ПРАВИЛНИК
			о врсти, називу, садржају и изгледу образаца евиденција и јавних исправа и начину њиховог вођења, попуњавања и издавања у предшколској установи
			"Службени гласник РС", број 63 од 4. септембра 
			2019.
			Предмет Правилника
			Члан 1.
			Овим правилником прописује се врста, назив, садржај и изглед образаца евиденција и педагошке документације о васпитно-образовном раду и јавних исправа и начин њиховог вођења, попуњавања и издавања у предшколској установи, односно основној школи која остварујe припремни предшколски програм и то: матична књига о уписаној деци; евиденција и педагошка документација о васпитно-образовном раду и јавнe исправe.
			Матична књига о уписаној деци
			Члан 2.
			Садржај матичне књиге о уписаној деци (у даљем тексту: матична књига) дат је на Обрасцу 1 и у облику је књиге са тврдим корицама плаве боје, величине 25 х 35 cm, на 80-грамској хартији, а када се штампа и издаје двојезично величине је 29,5 х 42 cm.
			У матичну књигу се уписују подаци за свако дете, почев од уписа у предшколску установу до завршетка похађања припремног предшколског програма или исписа детета из предшколске установе. 
			Погрешно уписани подаци у матичну књигу прецртавају се тако да остану читљиви, а исправка се потписује и оверава печатом установе.
			Евиденција и педагошка документација о васпитно-образовном раду 
			Члан 3.
			Евиденција и педагошка документација о васпитно-образовном раду одређене су врстом и трајањем програма који се остварују у установи. 
			У зависности од специфичности, врсте и трајања програма васпитно-образовног рада, у установи из члана 1. овог правилника се води:
			– књига података и евиденције о деци и породици;
			– педагошка документација у програму васпитно-образовног рада у целодневном и полудневном трајању: Тематски – пројектни портфолио;
			– педагошка документација у програму васпитно-образовног рада са децом у развојној групи;
			– евиденција и педагошка документација у различитим облицима и програмима васпитно-образовног рада; 
			– евиденција и педагошка документација у програму васпитно-образовног рада са децом на болничком лечењу;
			– документација стручног сарадника у предшколској установи.
			Књига података и евиденције о деци и породици
			Члан 4.
			Књига података и евиденције о деци и породици води се на Обрасцу 2 и садржи: упутство, податке о деци и породици и евиденцију сарадње са породицом, евиденцију о доласцима деце, евиденцију и запажања о састанцима са родитељима, односно другим законским заступницима и запажања о прегледу књиге. 
			Књигу података и евиденције о деци и породици води медицинска сестра – васпитач, васпитач и дефектолог – васпитач у програму васпитно-образовног рада у целодневном и полудневном трајању и у програму васпитно-образовног рада са децом са сметњама у развоју и инвалидитетом у развојној групи. 
			Књига података и евиденција о деци и породици у облику је књиге са тврдим корицама плаве боје, величине 25 х 35 cm, на 80-грамској хартији, а када се штампа и издаје двојезично исте је величине.
			Педагошка документација у програму васпитно-образовног рада у целодневном и полудневном трајању
			Члан 5.
			У програму васпитно-образовног рада у целодневном и полудневном трајању у оквиру предшколске установе, као и у програму у години пред полазак у школу који остварује основна школа, педагошка документација о васпитно-образовном раду се води кроз Тематски − пројектни портфолио.
			Тематски – пројектни портфолио дат је на Обрасцу 3 и садржи: упутство за вођење Тематског – пројектног портфолија, планове тема – пројеката, приче о темама − пројектима и запажања о прегледу тематског − пројектног портфолија. 
			Тематски − пројектни портфолио води медицинска сестра-васпитач и васпитач.  
			Тематски − пројектни портфолио има форму регистратора, наранџасте боје, величине 25 x 31,5 cm, са одштампаним обрасцима на 100-грамској хартији, који су уметнути у фолије, а када се штампа и издаје двојезично исте је величине. 
			Процес учења и развоја детета се прати и документује кроз дечји портфолио. Дечји портфолио се води од уписа детета у установу и предаје се родитељу, односно другом законском заступнику детета по завршетку похађања програма.
			Садржај, изглед и начин вођења дечјег портфолија одређује васпитач. 
			Педагошка документација у програму васпитно-образовног рада са децом у развојној групи
			Члан 6.
			Педагошка документација у програму васпитно-образовног рада са децом у развојној групи дата је на Обрасцу 4 и садржи: упутство, недељне белешке, посебне напомене и запажања о прегледу педагошке документације.
			Саставни део педагошке документације чине и подаци о индивидуалном образовном плану (ИОП 1), који се води у складу са правилником којим се прописују ближи услови за утврђивање права на индивидуални образовни план, његову примену и вредновање. 
			Педагошку документацију из става 1. овог члана води дефектолог – васпитач.
			Педагошка документација у програму васпитно-образовног рада са децом у развојној групи у облику је књиге са тврдим корицама плаве боје, величине 25 x 35 cm, на 80-грамској хартији, а када се штампа и издаје двојезично исте је величине. 
			Евиденција и педагошка документација у различитим облицима и програмима васпитно-образовног рада
			Члан 7.
			Евиденција и педагошка документација у различитим облицима и програмима васпитно-образовног рада води се на Обрасцу 5 и садржи: упутство, евиденцију о броју деце, односно учесника, нацрт програма који остварује предшколска установа, дневне белешке, посебне напомене, извештај о реализацији програма и запажања о прегледу евиденције и педагошке документације.
			 Евиденцију и педагошку документацију из става 1. овог члана води васпитач, односно стручни сарадник који остварује програм.
			Евиденција и педагошка документација у различитим облицима и програмима има форму регистратора, плаве боје, величине 25 x 31,5 cm са одштампаним обрасцима на 100-грамској хартији, који су уметнути у фолије, а када се штампа и издаје двојезично исте је величине.
			Евиденција и педагошка документација у програму васпитно-образовног рада са децом на болничком лечењу
			Члан 8.
			Евиденција и педагошка документација у програму васпитно-образовног рада са децом на болничком лечењу води се на Обрасцу 6 и садржи: упутство, евиденцију о броју деце, податке о деци на болничком лечењу у припремном предшколском програму, опис физичког окружења у којем се остварује васпитно-образовни програм, дневне белешке, посебне напомене и запажања о прегледу евиденције и педагошке документације.
			Евиденцију и педагошку документацију у васпитно-образовном програму са децом на болничком лечењу води васпитач.
			Евиденција и педагошка документација  из става 1. овог члана у облику је књиге са тврдим корицама плаве боје, величине 21 x 29,7 cm, на 80-грамској хартији, а када се штампа и издаје двојезично исте је величине.
			Документација стручног сарадника
			Члан 9.
			Документација стручног сарадника у предшколској установи дата је на Обрасцу 7 и садржи: упутство, податке о објектима предшколске установе и васпитним групама, недељне белешке, посебне напомене, учешће у раду тимова, радних група, комисија, евиденцију саветодавног рада са родитељима/другим законским заступницима и запажања о прегледу документације.
			Документацију стручног сарадника у предшколској установи воде стручни сарадници: педагог, психолог, педагог за ликовно, музичко и физичко васпитање и логопед.
			Документација стручног сарадника у предшколској установи у облику је књиге са тврдим корицама плаве боје, величине 21 x 29,7 cm, на 80-грамској хартији, а када се штампа и издаје двојезично исте је величине. 
			Јавне исправе
			Члан 10.
			Установа из члана 1. овог правилника издаје јавне исправе о похађању припремног предшколског програма, и то: 
			1) преводницу о преласку детета из једне у другу предшколску установу, односно основну школу, која остварује припремни предшколски програм; 
			2) уверење о похађању припремног предшколског програма.
			Члан 11.
			Садржај преводнице о преласку детета у другу предшколску установу – школу ради похађања припремног предшколског програма дат је на Обрасцу 8 и у облику је листа величине 21 х 29,5 cm, на 100-грамској хартији, на светложутој подлози са Малим грбом Републике Србије у позадини текста, а када се штампа и издаје двојезично величине је 25 х 35 cm.
			Члан 12.
			Садржај уверења о похађању припремног предшколског програма  дат је на Обрасцу 9 и у облику је листа величине 21 х 29,5 cm, на 100-грамској хартији, на светлоплавој подлози са Малим грбом Републике Србије у позадини текста, а када се штампа и издаје двојезично величине је 25 х 35 cm.
			Члан 13.
			Обрасци евиденција, педагошке документације и јавних исправа од 1 до 9 прописани овим правилником одштампани су уз овај правилник и чине његов саставни део.
			Евиденцију, педагошку документацију и јавне исправе из члана 1. овог правилника установа води и издаје на прописаном обрасцу и/или електронски, сходном применом одредаба овог правилника у оквиру јединственог информационог система просвете.
			Члан 14.
			Дупликати јавних исправа из овог правилника издају се на обрасцима прописаним овим правилником, на чијем се горњем десном углу прве стране исписује реч: ДУПЛИКАТ словима величине 5 mm.
			Завршна одредба
			Члан 15.
			Овај правилник ступа на снагу осмог дана од дана објављивања у „Службеном гласнику Републике Србије”, a примењује се у установама у којима се уводе Основе програма предшколског васпитања и образовања, у складу са Правилником о основама програма предшколског васпитања и образовања („Службени гласник РС – Просветни гласник”, број 16/18). 
			Број 110-00-259/2019-07
			У Београду, 22. августа 2019. године
			Министар,
			Младен Шарчевић, с.р.
			Прилози
			
			Образац 1 - Матична књига о 
			уписаној деци
			
			Образац 2 - Књига података и евиденције о 
			деци и породици
			
			Образац 3 - Тематски-пројектни портфолио
			
			Образац 4 - Педагошка документација у 
			програму васпитно-образовног рада са децом у развојној групи
			
			Образац 5 - Евиденција и педагошка 
			документација у различитим облицима и програмима васпитно-образовног 
			рада
			
			Образац 6 - Евиденција и педагошка 
			документација у програму васпитно-образовног рада са децом на 
			болничком лечењу
			
			Образац 7 - Документација стручног 
			сарадника у предшколској установи
			
			Образац 8 - Преводница о преласку детета 
			у другу предшколску установу – школу* ради похађања припремног 
			предшколског програма
			
			Образац 9 - Уверење о похађању припремног 
			предшколског програма
	

