


	
	Zakon

	


	
				Редакцијски пречишћен текст
				
				
				На основу члана 128. Закона о превозу путника у друмском саобраћају („Службени гласник РС”, број 68/15),
				Министар грађевинарства, саобраћаја и инфраструктуре доноси
				ПРАВИЛНИК
				о путном листу за међународни ванлинијски превоз путника
				"Службени гласник РС", бр. 19 од 8. марта 2017, 44 од 8. јуна 2018 - др. закон
				Члан 1.
				Овим правилником прописују се изглед и садржина књиге путних листова, изглед и садржина обрасца путног листа, као и начин попуњавања путног листа за међународни ванлинијски превоз путника аутобусима у друмском саобраћају. 
				Члан 2.
				На предњој страни корица књиге путних листова налазe се:
				1) ознака Републике Србије;
				2) назив органа који издаје књигу путних листова;
				3) број књиге путних листова;
				4) пословно име и адреса седишта превозника;
				5) место и датум издавања књиге;
				6) потпис овлашћеног лица;
				7) печат надлежног органа.
				На полеђини корица књиге путних листова налазе се важне напомене у вези са обављањем међународног ванлинијског превоза путника.
				Корице књиге путних листова су зелене боје.
				Изглед корица књиге путних листова дат је у Прилогу 1, који је одштампан уз овај правилник и чини његов саставни део.
				Члан 3.
				Путни листови спојени су у књигу путних листова. 
				Књига путних листова има 25 примерака путних листова са перфорацијом, означених редним бројевима од 1 до 25, а сваки примерак има дупликат који садржи ознаку „копија”. 
				Члан 4.
				Образац путног листа садржи:
				1) ознаку Републике Србије;
				2) број књиге путних листова;
				3) број путног листа;
				4) регистарску ознаку аутобуса;
				5) број места за седење путника;
				6) пословно име превозника;
				7) име и презиме возача аутобуса; 
				8) врсту ванлинијског превоза путника; 
				9) податке о итинереру (по данима, државама поласка, државама доласка, пређеној километражи са путницима, пређеној километражи без путника и граничним прелазима);
				10) име и презиме путника;
				11) датум попуњавања путног листа;
				12) потпис овлашћеног лица
				превозника;
				13) опис непредвиђених промена; 
				14) печате контролних органа. 
				Образац путног листа штампа се на папиру А4 формата зелене боје.
				Изглед обрасца путног листа дат је у Прилогу 2, који је одштампан уз овај правилник и чини његов саставни део.
				*Службени гласник РС, број 44/2018
				Члан 5.
				Домаћи превозник пре поласка из полазишта попуњава путни лист, у дупликату, потписује га, оверава и закључује у полазишту после укрцавања путника у аутобус. 
				Путни лист се попуњава неизбрисивим штампаним словима, читко, исправно и тачно.
				Ако се превоз у одласку обавља празним аутобусом, списак путника се може сачинити у време преузимања путника.
				Превозник може да сачини списак путника на посебном папиру који спаја са оригиналом путног листа и оверава печатом и потписом овлашћеног лица превозника, односно возача аутобуса, тако да овера захвата и путни лист и списак путника. 
				Списак путника из става 4. овог члана закључује се и оверава
				потписом овлашћеног лица превозника, у полазишту после укрцавања путника у аутобус.
				Подаци унети у путни лист се не прецртавају и не исправљају, а евентуалне непредвиђене промене тих података уносе се у поље „непредвиђене промене”.
				*Службени гласник РС, број 44/2018
				Члан 6.
				У аутобусу којим домаћи превозник обавља ванлинијски превоз мора се налазити путни лист попуњен на прописан начин, у складу са законом.
				Члан 7.
				Домаћи превозник је дужан да чува путни лист две године од дана обављеног превоза, у складу са законом.
				Члан 8.
				Искоришћена књига са копијама попуњених путних листова доставља се министарству надлежном за послове саобраћаја, а ако је списак путника сачињен на посебном папиру потребно је доставити и копију списка путника спојену са одговарајућом копијом путног листа.
				Члан 9.
				Даном почетка примене овог правилника престаје да важи Правилник о обрасцу путног листа за домаћег превозника („Службени лист СРЈ”, број 46/00).
				Члан 10.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. маја 2017. године.
				Број 110-00-263/2016-03
				У Београду, 27. фебруара 2017. године 
				Министар,
				проф. др Зорана З. Михајловић, с.р.
				Прилози
				
				
				
				
	

