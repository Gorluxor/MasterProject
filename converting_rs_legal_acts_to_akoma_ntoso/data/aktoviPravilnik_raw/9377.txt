


	
	Zakon



	
			На основу члана 27. став 4, члана 28. став 5. и члана 29. став 7. Закона о трансфузијској медицини („Службени гласник РС”, бр. 40/17 и 113/17 - др. закон),
			Министар здравља доноси 
			ПРАВИЛНИК
			о даваоцима крви или компонената крви
			"Службени гласник РС", број 6 од 1. фебруара 2019.
			Члан 1.
			Овим правилником прописује се образац сагласности и садржај обавештења даваоца крви или компонената крви о могућим ризицима током давања крви или компонената крви, о обиму тестирања крви или компонената крви, као и заштити података о личности, обим прегледа, као и критеријуми за процену прихватљивости даваоца крви или компонената крви, као и образац упитника о подацима даваоца крви или компонената крви које прибавља овлашћена трансфузијска установа пре сваког узимања крви или компонената крви.
			Члан 2.
			Овлашћена трансфузијска установа дужна је да лицу које хоће да да крв или компоненте крви изда писмено обавештење које садржи следеће:
			1) детаљни материјал разумљив широј јавности о природи крви, о поступку давања крви, о компонентама које се добијају из узете целе јединице крви и из поступка аферезе, као и о користи за пацијeнте;
			2) објашњење сврхе здравственог прегледа, анамнезе, тестирања сваке јединице крви, као и разлога привременог или трајног одбијања због могуће опасности за даваоца крви или компонената крви или за пацијента;
			3) разлоге због којих појединци не могу да дају крв или компоненте крви због могуће штетности за њихово здравље;
			4) могућност даваоца крви или компонената крви да у сваком тренутку поступка давања крви или компонената крви може одустати, без непотребних непријатности или нелагоде;
			5) специфичне информације о природи поступака повезаних било са алогеним или аутологним поступком давања крви или компонената крви, као и о ризицима који су са њима повезани, као и да код аутологних јединица крви постоји могућност да јединица аутологне крви или компоненте крви неће бити довољни за предвиђене потребе трансфузије;
			6) разлоге због којих је неопходно да давалац крви или компонената крви обавести овлашћену трансфузијску установу о било каквом будућем догађају због којег би јединица крви или компонента крви коју је дао била неодговарајућа за трансфузију;
			7) обавезу овлашћене трансфузијске установе да обавести даваоца крви или компонената крви када резултати тестова покажу било какво одступање које је од значаја за здравље даваоца крви или компонената крви и да ће прикупљена јединица крви и компонената крви бити уништена;
			8) обавезу овлашћене трансфузијске установе да обавести даваоца о разлозима због којих ће неискоришћена јединица аутологне крви или компоненте крви бити одбачена, односно неупотребљена за трансфузију другим пацијентима;
			9) обавезу овлашћене трансфузијске установе да обавести даваоца крви или компонената крви да уколико резултати тестова којима се открива реактивност на маркере вируса, као што су HIV, HBV, HCV или други микробиолошки агенси који се тестирају, имају за последицу одбијање даваоца и уништавање прикупљене јединице;
			10) могућност даваоца крви или компонената крви да поставља питања;
			11) заштиту података о личности које мора да садржи информацију о значају података о личности, обради података, руковаоцу података који прикупља податке о даваоцу, као и о обавези руковаоца да упозна лице на које се ти подаци односе, идентитету руковаоца, сврси прикупљања и даљој обради података, начину коришћења, добровољности давања података и другим подацима у складу са законом којим се уређује заштита података о личности. 
			Члан 3.
			Овлашћена трансфузијска установа која прикупља крв пре сваког узимања јединице крви или компоненте крви од даваоца крви или компонената крви прибавља податке који се уносе у упитник за даваоца крви или компонената крви.
			Упитник из става 1. овог члана дат је на Обрасцу 1. који је одштампан уз овај правилник и чини његов саставни део.
			Члан 4.
			Пре сваког давања крви или компонената крви лице које хоће да да крв или компоненте крви, даје доктору медицине, писмену сагласност за давање крви или компонената крви.
			Писмену сагласност из става 1. овог члана давалац крви или компонената крви даје након што је добио писмено обавештење из члана 2. овог правилника.
			Сагласност из става 1. овог члана дата је на Обрасцу 2. који је одштампан уз овај правилник и чини његов саставни део.
			Члан 5.
			Давалац крви или компонената крви сагласно закону којим се уређује трансфузијска медицина, је свако здраво лице од 18 до 65 година живота које испуњава следеће критеријуме:
			1) да је доброг општег стања и доброг венског приступа, да је кожа на месту пункције без лезије, екцема или инфекције;
			2) телесне тежине најмање од 50 kg; 
			3) вредност хемоглобина мора бити, за: 
			(1) жене изнад 125 g/l (хематокрит 0,38 L/L),
			(2) мушкарце изнад 135 g/l (хематокрит 0,40 L/L);
			4) телесне температуре мања од 37ºC;
			5) пулса између 50‒100 откуцаја у минути; 
			6) крвног притиска не вишег од 24/14 kPa (180/100 mmHg) и не нижег од 13,3/8,66 kPa (100/60 mmHg);
			7) уредног аускултаторног налаза над срцем и плућима; 
			8) мирног ждрела; 
			9) лимфне жлезде врата и пазуха, јетра и слезина не смеју се палпирати.
			Поред критеријума из става 1. овог члана, код даваоца тромбоцита аферезним поступком број тромбоцита мора бити виши или у вредности од 150x109/L, док се код даваоца плазме аферезним поступком једанпут годишње проверава концентрација протеина у плазми и мора бити већа од 60 g/L.
			Код давалаца крви мушког пола интервал између давања крви је 12 недеља, док код давалаца крви женског пола интервал између давања крви је 16 недеља.
			За даваоце крви за аутологну трансфузију дозвољена су одступања у односу на вредност хемоглобина, године живота, телесну тежину и период од последњег давања крви, а у складу са опште прихваћеним медицинским стандардима и последњем издању Водича за припрему, употребу и обезбеђење квалитета компонената крви Савета Европе. 
			Члан 6.
			Пре сваког давања крви или компоненте крви, доктор медицине обавезан је да процени прихватљивост даваоца крви или компоненте крви, на основу прикупљених података путем упитника и здравственог прегледа лица које приступа давању крви или компоненте крви.
			Здравствени преглед из става 1. овог члана обухвата:
			1) општи преглед ‒ преглед коже и видљивих слузокожа, аускултацију срца и плућа и мерење крвног притиска; 
			2) проверу вредности хемоглобина и хематокрита; 
			3) проверу података о ранијим давањима крви; 
			4) преглед налаза ранијих здравствених прегледа; 
			5) проверу реакција у току и после ранијих давања крви; 
			6) резултате ранијих тестирања крви; 
			7) утврђивање периода од последњег давања крви; 
			8) резултате клиничких контрола и консултативних прегледа у другим здравственим установама, уколико су вршени. 
			Процена из става 1. овог члана обухвата и показатеље од значаја за идентификацију и праћење лица чија крв може да представља ризик по његово здравље или здравље других лица због преноса крвљу преносивих болести. 
			Члан 7.
			Давалац крви или компонената крви не може бити лице које има дијагностикована:
			1) кардиоваскуларна обољења, и то:
			(1) малигну хипертензију,
			(2) ангину пекторис,
			(3) апсолутну аритмију и вентрикуларнe екстрасистолe,
			(4) коронарну болест,
			(5) инфаркт миокарда,
			(6) операције на срцу,
			(7) срчану ману (осим конгениталних аномалија које су у потпуности излечене);
			2) респираторна обољења, и то:
			(1) астму,
			(2) хроничну опструктивну болест плућа,
			(3) емфизем плућа;
			3) гастроинтестинална обољења, и то:
			(1) хронично оштећење јетре неинфективног порекла,
			(2) хронично оштећење панкреаса неинфективног порекла,
			(3) улцерозни колитис;
			4) ендокрина обољења, и то:
			(1) хипо и хипертиреозу,
			(2) шећерну болест зависну од инсулина,
			(3) Aдисонову болест;
			(4) акромегалију;
			5) генитоуринарна и ренална обољења, и то:
			(1) тешка активна, хронична или рецидивирајућа обољења; 
			6) обољења централног нервног система, и то: 
			(1) неуролошка обољења:
			‒ епилепсија,
			‒ поновљене епизоде синкопе или анамнестички подаци о конвулзијама (осим конвулзија у детињству или у случајевима када је прошло три године од даваочевог последњег узимања антиконвулзивних лекова без каснијих појава конвулзија),
			‒ стања после инсулта;
			(2) психијатријска обољења и остали ментални поремећаји, и то:
			‒ психозу,
			‒ психопатију,
			‒ менталну ретардацију,
			‒ хронични алкохолизам,
			‒ наркоманију;
			7) малигна обољења и то:
			(1) органа и система (осим in situ карцинома са потпуним излечењем ‒ неинвазивни цервикални канцер и тумор коже);
			8) поремећај хемостазе и коагулације, и то:
			(1) урођену коагулопатију,
			(2) стечену коагулопатију,
			(3) артеријску тромбозу,
			(4) рекурентску тромбозу;
			9) системска обољења и то:
			(1) хроничну системску болест са инсуфицијенцијом органа;
			10) инфективна и запаљенска обољења, и то:
			(1) носиоце вируса хумане имунодефицијенције 1 и 2 (HIV 1/2) и хуманог Т лимфотропног вируса 1 и 2 (HTLV I/II),
			(2) носиоце вируса хепатитиса Б (HBV),
			(3) носиоце вируса хепатитиса Ц (HCV),
			(4) тропске болести (Кала-азар, бабезиоза, хронична Q грозница, Chagasova болест),
			(5) прионске болести: Creutzfeldt-Jakobovo(CJB) обољење и друге спонгиформне енцефалопатије,
			(6) хроничну токсоплазмозу;
			11) хронична аутоимуна обољења, и то:
			(1) хронични екцем,
			(2) Chrohnovu болест,
			(3) мултиплу склерозу,
			(4) псоријазу,
			(5) реуматоидни артритис,
			(6) саркоидозу,
			(7) системски лупус,
			(8) тромбоцитопенију;
			12) ризично сексуално понашање и ризичне навике утврђене путем упитника о даваоцу крви и компонената крви које даваоца доводе у високи ризик да оболи од заразне крвљу преносиве болести;
			13) поновљене колапсе при давању крви;
			14) уграђене трансплантате.
			Изузетно, уколико је давалац крви или компонената крви лице код кога је дијагностиковано обољење из става 1. тачка 10) подтачка (4) крв се може користити искључиво за добијање плазме за фракционисање.
			Члан 8.
			Привремено не може бити давалац крви или компонената крви лице код кога се приликом давања крви или компонената крви утврди:
			1) вредност хемоглобина за жене испод 125 g/l (хематокрит 0,38 L/L), и за мушкарце испод 135 g/l (хематокрит 0,40 L/L) – до нормализације; 
			2) кардиоваскуларна стања, и то: 
			(1) хипотензија ‒ крвни притисак нижи од 13,3/8,66 kPa (100/60 mmHg) ‒ до нормализације, 
			(2) бенигна хипертензија ‒ крвни притисак виши од 24/13,3 кПа (180/100 mmHg) ‒до нормализације, 
			(3) поремећај срчаног ритма, уз доказ о непостојању хроничних болести срца ‒ до нормализације, 
			(4) реуматска грозница ‒ две године од престанка симптома, осим ако нема доказа о хроничној болести; 
			3) стање респираторног система, и то: 
			(1) респираторне инфекције ‒ у трајању од 14 дана, 
			(2) ринитис – у трајању од седам дана, 
			(3) запаљење плућа ‒ у трајању од три месеца, 
			(4) туберкулоза плућа и других органа – у трајању од две године; 
			4) стање гастроинтестиналног система, и то: 
			(1) акутна упала жучне кесе – у трајању од једаног месеца, 
			(2) гастроинтестиналне инфекције ‒ у трајању од 14 дана, 
			(3) заразна жутица типа А – у трајању од једне године, 
			(4) трихинелоза ‒ у трајању од две године; 
			5) стање ендокриног система, и то: 
			(1) тиреотоксикоза ‒ у трајању од шест месеци; 
			6) стање урогениталног система, и то: 
			(1) акутна упала бубрега ‒ у трајању од шест месеци, 
			(2) уринарне инфекције ‒ у трајању од 21 дан, 
			(3) гонореја ‒ у трајању од шест месеци,
			(4) менструација ‒ за време трајања, 
			(5) трудноћа ‒ за време трајања трудноће, 
			(6) побачај ‒ у трајању шест месеци од побачаја,
			(7) порођај ‒ у трајању шест месеци од порођаја;
			7) стање централног нервног система, и то: 
			(1) акутни алкохолизам ‒ у трајању од један дан, 
			(2) реактивне психозе ‒ до нормализације, 
			(3) остале привремене психозе ‒ до нормализације; 
			8) стање коштано ‒ зглобног система, и то: 
			(1) остеомијелитис ‒ у трајању од две године; 
			9) стање коже, и то: 
			(1) акутне алергије ‒ у трајању од 15 дана, 
			(2) гнојне болести коже ‒ у трајању од 14 дана, 
			(3) херпес симплекс ‒ у трајању од 14 дана, 
			(4) херпес зостер ‒ у трајању од четири месеца; 
			10) стање после акутне инфективне болести, и то: 
			(1) лакше заразне болести (прехлада и сл.) – најмање две недеље од дана потпуног клиничког опоравка, 
			(2) акутна токсоплазмоза – у трајању од шест месеци, 
			(3) сифилис – у трајању од једне године од датума потврђеног излечења, 
			(4) бруцелоза ‒у трајању од две године, 
			(5) лајмска болест ‒ у трајању од једне године, 
			(6) заразна мононуклеоза ‒ у трајању од једне године, 
			(7) температура која је виша од 38 ºC и болест која личи на грип ‒ у трајању од 21 дан, 
			(8) инфекција вирусом Западног Нила – у трајању од четири месеца после утврђивања дијагнозе; 
			(9) маларија, и то ако је:
			‒ боловао од маларије ‒ три године од престанка третмана и одсуства симптома, ако је имунолошки или молекуларни геномски тест негативан, 
			‒ у последњих пет година боравио у области маларије – три године од напуштања ендемског подручја, под условом да не показује симптоме, односно шест месеци, ако је имунолошки или молекуларни геномски тест негативан код сваког давања крви, 
			‒ боравио у ендемском подручју, а нема симптоме болести – шест месеци након напуштања ендемског подручја ако је имунолошки или молекуларни геномски тест негативан, 
			‒ је са симптомима недијагностиковане фебрилне болести у току боравка у ендемском подручју или шест месеци након напуштања тог подручја – три године након отклањања симптома, односно шест месеци ако је имунолошки или молекуларно - геномски тест негативан,
			‒ анамнестички подаци о недијагностикованој фебрилној болести у току посете ендемској области или шест месеци након тога – три године након отклањања симптома, односно шест месеци ако је имунолошки или молекуларно – геномски тест негативан; 
			11) стање после излагања ризика од добијања инфекција које се преносе путем крви: 
			(1) трансфузија крви или компонената крви – у трајању од шест месеци, 
			(2) пресађивање ткива или ћелија – у трајању од шест месеци, 
			(3) веће хируршке интервенције – у трајању од шест месеци, 
			(4) ендоскопија са биопсијом – у трајању од шест месеци, 
			(5) акупунктура – у трајању од шест месеци, 
			(6) тетовирање и пирсинг – у трајању од шест месеци, 
			(7) инокулационе повреде – у трајању од шест месеци, 
			(8) контакт слузокоже са крвљу – у трајању од шест месеци, 
			(9) вађење зуба и мање стоматолошке интервенције – у трајању од седам дана, 
			(10) амбулантне хируршке интервенције – у трајању од седам дана; 
			12) контакт са оболелим лицима позитивним на маркере крвљу преносивих болести: 
			(1) контакт (заједнички живот у кући) са лицем оболелим од хепатитиса А – у трајању од три месеца, 
			(2) контакт (заједнички живот у кући) са лицем оболелим од хепатитиса B – у трајању од шест месеци, 
			(3) сексуални контакт са лицем зараженим хепатитисом B или хепатитисом C – у трајању од шест месеци од последњег сексуалног контакта, 
			(4) сексуални контакт са лицем зараженом HIV–ом – у трајању од једне године од последњег сексуалног контакта, 
			(5) сексуални контакт са лицем оболелим од сифилиса – у трајању од шест месеци од последњег сексуалног контакта; 
			13) да узима лекове које према њиховој фармакокинетици не дозвољавају давање крви или компонената крви;
			14) да је вакцинисано: 
			(1) живим, атенуисаним вирусима или бактеријама (рубеола, морбили, заушке, полиомијелитис, BCG, жута грозница, тифус, колера) – у трајању од 28 дана, 
			(2) против беснила – у трајању од једне године, 
			(3) против хепатитиса A и B дате као последица излагања вирусима – у трајању од шест месеци, 
			(4) због контакта са оболелим од хепатитиса B – у трајању од једне године, 
			(5) због контакта са оболелим од хепатитиса A – у трајању од 42 дана. 
			Лице кoje је вакцинисано мртвим инактивисаним микроорганизмима (колера, тифус), токсоидима (дифтерија, тетанус), вакцинама са инактивисаним вирусима (инфлуенца, полиомијелитис – интрамускуларно), као и другим вакцинама које су дате превентивно (хепатитис А и B) може бити давалац крви или компонената крви ако је према оцени доктора медицине приликом прегледа доброг општег стања.
			Изузетно, уколико је давалац крви или компонената крви лице код кога је дијагностикована заразна болест бруцелоза, сифилис, токсоплазмоза, вирус Западног Нила и маларија, дата крв се може користити искључиво за добијање плазме за фракционисање.
			Члан 9.
			Привремена забрана давања крви или компонената крви постоји и у случају посебне епидемиолошке ситуације која се утврђује у складу са законом којим се уређује заштита становништва од заразних болести. 
			Члан 10.
			Код аутологног давања крви лице не може бити давалац крви или компонената крви ако се утврди да има:
			1) тешку болест срца, уколико нису обезбеђени клинички услови у којима се узима крв; 
			2) хепатитис B, осим за лица која су HbsAg негативна и за која се покаже да су имуна, хепатитис C, ХIV ½, HTLB I/II; 
			3) активну бактеријску инфекцију.
			Члан 11.
			Даном ступања на снагу овог правилника престаје да важи Правилник о садржају обавештења лицу које хоће да да крв или компоненте крви, садржину упитника и садржају обрасца сагласности лица које приступа давању крви или компонената крви („Службени гласник РС”, број 100/11) и Правилник о обиму прегледа и критеријума за избор даваоца крви или компонената крви („Службени гласник РС”, број 89/12).
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 110-00-454/2018-21
			У Београду, 24. јануара 2019. године
			Министар
			асс. др Златибор Лончар, с.р.
			Прилози
			
			
			Образац 1 - Упитник за даваоца крви или компонената крви
			
			
			Образац 2 - Сагласност даваоца крви или компонената крви
	

