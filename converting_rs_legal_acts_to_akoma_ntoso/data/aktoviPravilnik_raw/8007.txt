


	
	Zakon


	
			На основу члана 22. Закона о јавним предузећима („Службени гласник РС”, број 15/16), члана 56. Закона о заштити природе („Службени гласник РС”, бр. 36/09, 88/10, 91/10 – исправка, 14/16 и 95/18 – др. закон) и чл. 4, 5. и 8. Уредбе о проглашењу Споменика природе „Тупижничка леденица” („Службени гласник РС”, број 104/18),
			Надзорни одбор Јавног предузећа за газдовање шумама „Србијашуме”, на седници одржаној 21. јуна 2019. године, доноси
			ПРАВИЛНИК
			о унутрашњем реду и чуварској служби Споменика природе „Тупижничка леденица”
			"Службени гласник РС", број 81 од 15. новембра 
			2019.
			I. ОСНОВНЕ ОДРЕДБЕ
			Члан 1.
			Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Споменика природе „Тупижничка леденица” (у даљем тексту: Споменик природе), односно ближе прописују правила из члана 56. став 4. Закона о заштити природe (у даљем тексту: Закон) по којима се на подручју Споменика природе спроводи режим заштите утврђен чланом 35. Закона и чланом 4. Уредбе о проглашењу Споменика природе „Тупижничка леденица” (у даљем тексту: Уредба). 
			Члан 2.
			Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно на лица која имају пребивалиште или боравиште на подручју Споменика природе, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Споменика природе, као и на посетиоце Споменика природе.
			Посетилац Споменика природе је лице које из научних, образовних, рекреативних, туристичких, спортских и културних потреба и разлога борави на подручју Споменика природе краће од 15 дана, као и лице у транзиту кроз подручје Споменикa природе (у даљем тексту: Посетилац).
			Члан 3.
			Управљање Спомеником природе Уредбом је поверено Јавном предузећу за газдовање шумама „Србијашуме” са п.о. Београд.
			Послове управљања непосредно врши Шумско газдинство „Тимочке шуме”, Бољевац, Шумска управа Књажевац (у даљем тексту: Управљач).
			Члан 4.
			Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Споменика природе и других овлашћених лица Управљача. 
			У планирању и предузимању радова и активности на подручју Споменика природе, Корисници и Посетиоци дужни су да поштују Закон, Уредбу и План управљања Спомеником природе. 
			Члан 5. 
			Унутрашњи ред Споменика природе Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, удружењима грађана, као и сарадњом са органима државне управе и локалне самоуправе.
			Члан 6.
			Споменик природе се налази на територији општине Књажевац – КО Кожељ, на укупној површини од 1,24 ha у државној својини. 
			На подручју Споменика природе „Тупижничка леденица” установљен је режим заштите II степена.
			Површину из става 1. овог члана Управљач ће означити на видљив и јасан начин.
			Члан 7.
			Овим правилником ближе се утврђују забране и ограничења на подручју Споменика природе, у складу са актом о проглашењу Споменика природе, Законом и подзаконским актима о режимима заштите.
			Ограничења радова и активности дефинишу се просторно, временски и по обиму, у складу са одрживим коришћењем природних вредности. 
			Радови који нису забрањени, као и радови за које се основано претпоставља да могу имати неповољне последице на заштићено подручје, подлежу процедури процене утицаја на животну средину и прибављања сагласности, у складу са Законом.
			Члан 8. 
			На подручју Споменика природе забрањено је: 
			1) у јами: 
			– улазак у леденицу и силазак у најнижи део јаме, за потребе научних истраживања и других активности без одговарајуће писмене сагласности и пратње Управљача; 
			– ломљење и уништавање јамске морфологије; 
			– извођење радова у јами ради уређења јаме; 
			– сакупљање биљака и хватање, узнемиравање и убијање јамске ентомофауне; 
			– све друге активности унутар јаме које на било који начин могу угрозити и оштетити њене вредности; 
			2) на заштићеним површинама изван јаме: 
			– извођење земљаних, грађевинских, шумарских и других радова који могу изазвати процесе ерозије; 
			– промена намена површина; 
			– изградња надземних енергетских водова и антенских стубова на заштићеном простору; 
			– одлагање и бацање смећа, посебно у јаму Тупижничке леденице; 
			– сакупљање биљака и узнемиравање и убијање дивљих животиња само у научне и истраживачке сврхе; 
			– све друге активности на површинама изван јаме, које на неки начин могу угрозити и оштетити вредности овог заштићеног подручја. 
			На подручју Споменика природе ограничено је:
			– обављање научно-истраживачких радова, мониторинг стања на заштићеном подручју;
			– заштита и унапређење разноврсности аутохтоних, ретких и заштићених биљних и животињских врста и њихових популација и станишта; 
			– презентације и популаризација природних вредности, као и све активности које могу имати значајан неповољан утицај на природне и друге вредности заштићеног подручја; 
			– изградња мањих објеката у традиционалном стилу ради презентација природних и културних вредности заштићеног подручја; 
			– инфраструктурно уређење простора ради контролисаних посета, образовања, рекреације и туризма; 
			– умерено повећање површина под шумским екосистемима и побољшање њихове структуре, разноврсности и аутохтоности флористичко-ендролошког састава.
			II. КРЕТАЊЕ И БОРАВАК ПОСЕТИЛАЦА
			Члан 9.
			Забрањен је силазак у јаму Леденицу без претходне сагласности и пратње Управљача, односно ограничавају се посете Леденици.
			Управљач ће извршити постављање табли којима ће Корисници и Посетиоци бити упозорени на забрану из става 1. овог члана.
			 Када се ради о хитној интервенцији у циљу заштите добара, безбедности или здравља људи, онда се не мора прибавити одобрење, односно обезбедити пратња из става 1. овог члана, али се активности морају, у што краћем року, пријавити Управљачу писаним путем.
			Члан 10.
			Власници и корисници земљишта и других непокретности које се налазе на подручју Споменика природе, дужни су да дозволе приступ чувару Споменика природе и другим овлашћеним лицима, која са одобрењем Управљача обављају истраживачке и друге активности.
			Забрањено је ометање и спречавање чувара Споменика природе или других овлашћених лица у вршењу радњи и активности из става 1. овог члана.
			III. ЗАШТИТА ПРИРОДНИХ И КУЛТУРНИХ ВРЕДНОСТИ И ЖИВОТНЕ СРЕДИНЕ
			Члан 11.
			Корисници и Посетиоци дужни су да примењују мере заштите природних, културних и других вредности и животне средине у складу са Законом, Уредбом и овим правилником, меродавним законима и прописима донетим на основу тих закона.
			Члан 12.
			Биљке и гљиве које живе у слободној природи на подручју Споменика природе, а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10, 47/11, 32/16 и 98/16, у даљем тексту: Правилник о дивљим врстама) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.
			Животиње које живе, повремено или сезонски бораве у слободној природи на подручју споменика природе, а којима је Правилником о дивљим врстама, утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране. 
			Забрањено је поступање са строго заштићеним дивљим врстама биљака, животиња и гљива супротно одредбама ст. 1. и 2. овог члана.
			Члан 13.
			На подручју Споменика природе у јами забрањено је сакупљање биљака и хватање, узнемиравање и убијање јамске ентомофауне, а на заштићеним површинама изван јаме сакупљање биљака и узнемиравање и убијање дивљих животиња само у научне и истраживачке сврхе.
			Члан 14.
			Забрањено је уношење алохтоних биљних и животињских врста, узнемиравање птица и узимање јаја, уништавање шумске вегетације, и постављање (укуцавање) табли и других обавештења на стаблима.
			Члан 15.
			Забрањено је, узимати из природе геолошка и палеонтолошка документа (фосили, минерали, кристали, пећински накит и друго) који су проглашени заштићеним природним добрима или се налазе на објекту геонаслеђа и заштићеном налазишту.
			Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да проналажење истих писаним путем пријави надлежном министарству у року од осам дана од дана проналаска и предузме мере заштите од уништења, оштећивања или крађе. 
			У случају да налазач не изврши пријаву у року из става 2. овог члана, Управљач може извршити пријаву и предузети мере из става 2. овог члана уместо налазача.
			На подручју Споменика природе забрањено је:
			1) загађивати водотоке и изворе, упуштати, уносити и остављати отровне материје, чврсте отпатке и угинуле животиње или депоновати било коју врсту отпадака на местима и на такав начин да могу бити унети у спелеолошки објекат текућом водом или слободним кретањем;
			2) уништавати, оштећивати или односити делове пећинског накита, пећинских седимената, фосилних остатака и артефаката;
			3) уништавати или односити примерке фауне и флоре и нарушавати њихове станишне услове;
			4) изводити грађевинске радове који могу проузроковати значајне неповољне и трајне промене геоморфолошких и хидролошких обележја.
			У циљу научног истраживања, заштите и уређења спелеолошких објеката може се допустити узимање и изношење предмета из ст. 1. и 4. овог члана, односно вршење мањих промена на деловима улаза у јаму и канала, уз претходно добијену сагласност Управљача, у складу са чл. 97, 98. и 99. Закона и под условима и на начин који ће се утврдити актом Владе из члана 25. став 2. Закона.
			Члан 16.
			Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.
			У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Завод за заштиту природе Србије (у даљем тексту: Завод).
			Носилац пројекта дужан је да планиране радове и активности из става 2. овог члана писмено пријави Управљачу.
			Члан 17.
			У случају да се приликом извођења радова и активности у Споменику природе открије до тада неевидентиран локалитет или његов део, извођач радова дужан је да обустави радове на том месту и о томе обавести Управљача, који даље прослеђује информацију Заводу за заштиту споменика културе.
			IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
			Члан 18. 
			На подручју Споменика природе (простору изван јаме) забрањено је: 
			1) активности у шумарству који могу неповољно утицати на амбијенталне одлике заштићеног простора.
			2) промена намене површина, изузев промена које проистичу из планских докумената управљача. 
			Члан 19. 
			Ограничене су мере газдовања шумама којима се осигурава умерено повећање површина под шумским екосистемима и побољшање њихове структуре и здравственог стања посебно у погледу заступљености виших узгојних типова и већих дебљинских разреда, количине и квалитета дрвне масе, разноврсности и аутохтоности флористичког дендролошког састава. 
			V. ЛОВ И РИБОЛОВ
			Члан 20.
			На подручју Споменика природе лов се ограничава на санитарни лов, унапређење популације дивљачи или станишта дивљачи. 
			VI. СПОРТ, РЕКРЕАЦИЈА И ТУРИЗАМ
			Члан 21.
			На подручју Споменика природе туристичке, рекреативне и спортске активности су ограничене и контролисане. 
			Организоване посете обавезно се писаним путем пријављују Управљачу, који у року од три дана од пријема пријаве, подносиоцу пријаве потврђује пријем пријаве и даје упутства у вези поступања организатора приликом посете заштићеном подручју и понашања учесника током посете.
			На подручју Споменика природе дозвољено је одржавање народног сабора или мајског уранка на заравни код Леденице уз обавезно присуство Управљача и санације простора по окончању скупа. 
			VII. ИЗГРАДЊА ОБЈЕКАТА И УРЕЂЕЊЕ ПРОСТОРА
			Члан 22.
			На подручју Споменика природе забрањено је извођење радова у јами ради уређења јаме, изузев радова предвиђених у члану 14. став 5. овог правилника.
			На подручју Споменика природе на површинама изван јаме забрањено је извођење земљаних, грађевинских и других радова, као и изградња надземних грађевинских водова и антенских стубова. 
			На подручју Споменика природе ограничена је:
			– изградња мањих објеката у традиционалном стилу ради презентације природних и културних вредности заштићеног подручја; 
			– инфраструктурно опремање и уређење простора за потребе рекреације и туризма, образовног и научног рада, планинарских активности и др.
			За радње из става 3. овог члана неопходно је прибавити претходну писану сагласност Управљача.
			VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
			Члан 23.
			На подручју Споменика природе забрањено је одлагање и бацање смећа, посебно у јаму Тупижничке леденице, а на простору изван јаме забрањено је отварање депонија, одлагање и бацање смећа и других опасних отпадних материја.
			Члан 24.
			Свако је дужан да сакупља и одлаже отпатке које ствара, на местима која су посебно уређена, односно опремљена и према потреби, обележена за те намене. 
			Управљач ће поставити одговарајућу опрему, односно канте, корпе или кесе за привремено одлагање чврстих отпадака на местима која су предмет посете и организовати њихово пражњење и одвожење изван подручја Споменика природе. 
			IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
			Члан 25.
			Управљач у року утврђеном Уредбом и на начин прописан одговарајућим подзаконским актом обележава Споменик природе као заштићено подручје таблама прописаног изгледа, а границе Споменика природе обележава прописаним ознакама.
			Управљач поставља табле, односно друге ознаке са информацијама о правилима унутрашњег реда. 
			Управљач поставља и друге табле и ознаке од значаја за спровођење режима заштите и презентацију вредности Споменика природе.
			Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање, односно маскирање другим објектима.
			Члан 26.
			На подручју Споменика природе није дозвољено постављање информативних табли са називима правних и физичких лица и рекламних и других паноа.
			Члан 27. 
			Фотографисање и снимање тонских и видео записа и филмова у комерцијалне сврхе на подручју Споменика природе је дозвољено.
			За радње из става 1. овог члана потребно је прибавити претходну сагласност Управљача. 
			Ради прибављања сагласности из става 2. овог члана, организатор снимања, односно заинтересовано лице писаним путем пријављује планиране активности снимања Управљачу који је дужан да одговори у року од 7 дана од дана пријема пријаве.
			Пријава активности из става 1. треба да садржи: податке о врсти, кратак опис и циљ активности, просторни и временски оквир, број учесника, име и презиме руководиоца активности, податке о организацији која је носилац активности, врсте услуга које се очекују од Управљача и документацију која прати пријаву.
			За активности фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод за заштиту природе Србије (у даљем тексту: Завод).
			Управљач може привремено или трајно ускратити сагласност из става 2. овог члана уколико је индикован значајан неповољан утицај на природне вредности. 
			Физичко или правно лице које обавља или за чији рачун се обавља снимање фотографија, тонских и видео записа и филмова који се публикују, односно приказују јавности, дужно је да један примерак снимљеног материјала достави Управљачу.
			X. ИСТРАЖИВАЧКИ И ОБРАЗОВНИ РАД
			Члан 28. 
			На подручју Споменика природе могу се ограничено обављати активности научно-истраживачких радова. 
			Члан 29.
			За истраживања која могу имати утицај на вредности и обележја Споменика природе и за која је у смислу члана 57. ст. 3. и 4. Закона неопходно прибавити акт о условима и мерама заштите природе, носилац истраживања је дужан да прибави претходну сагласност Управљача.
			Да би прибавио сагласност из става 1. овог члана, носилац истраживања подноси Управљачу писаним путем пријаву планираних истраживачких радова и активности. 
			Пријава планираних истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге, односно помоћ која се тражи од Управљача.
			Уз пријаву планираних истраживања прилаже се акт о условима заштите природе из става 1. овог члана. 
			Када се ради о истраживањима строго заштићених и заштићених врста и другим истраживањима за чије извођење је прописана обавеза прибављања дозволе надлежног органа, уз пријаву планираних истраживања, прилаже се и дозвола надлежног министарства.
			Управљач је дужан да одговори на пријаву из става 2. овог члана најкасније у року од седам дана од дана пријема пријаве.
			Сагласност из става 1. овог члана мора садржати упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. 
			Забрањено је истраживања из става 1. овог члана започети или изводити без претходно прибављене сагласности Управљача. 
			Члан 30.
			Управљач може у сагласности из члана 29. овог правилника, одредити друго време од оног које је наведено у пријави планираних истраживања ако оцени да постоји ризик по природне вредности, безбедност или здравље људи, о чему обавештава подносиоца пријаве пре издавања сагласности.
			У случају непоштовања услова наведених у ставу 1. овог члана Управљач може писаним путем наложити прекид истраживачких радова и активности.
			Члан 31.
			За образовне активности на подручју Споменика природе, као што су школа у природи, теренска настава, семинари и стручне екскурзије потребно је благовремено прибавити сагласност Управљача.
			Активности из става 1. овог члана не могу започети пре него што Управљач изда сагласност. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од Управљача.
			Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.
			Члан 32.
			У року од 15 дана по завршетку теренских истраживачких радова и образовних активности, носилац истраживања, односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.
			О завршетку елабората, односно публиковању резултата о извршеним истраживањима носилац истраживања дужан је да писаним путем обавести Управљача у року од 15 дана као и да тај елаборат или публиковани рад достави Управљачу.
			Ономе ко благовремено не поднесе извештај из става 1. односно не достави обавешетење и елаборат или рад из става 2. овог члана, Управљач може ускратити сагласност за наредна истраживања, односно обавештење и услуге за обављање образовних активности.
			XI. ЧУВАРСКА СЛУЖБА
			Члан 33. 
			Спровођење правила унутрашњег реда обезбеђује и непосредни надзор на подручју Споменика природе који врши чуварска служба Шумског газдинства „Тимочке шуме”, Бољевац, Шумска управа Књажевац. 
			Чувар заштићеног подручја може истовремено обављати и послове чувара шума, пословође у шумарству и за свој посао непосредно је одговоран шефу Шумске управе Књажевац.
			Број чувара утврђује Јавно предузеће „Србијашуме” актом о систематизацији послова и радних места, а врста и обим конкретних послова које чувар обавља утврђује се уговором о раду или другим појединачним актом, у складу са законом.
			Члан 34.
			За време службе, чувар носи службену одећу на којој се налази знак заштите природе, знак Споменика природе, знак управљача и индентификациона плочица са именом и презименом чувара и регистарским бројем из службене легитимације чувара заштићеног подручја.
			За време службе чувар може да носи службено оружје. 
			Врсту, услове и правила ношења, употребе и начин чувања оружја из става 2. овог члана утврђује Управљач у складу са законом.
			Члан 35.
			Чувар поседује службену легитимацију којом доказује идентитет, статус службеног лица и овлашћења у складу са Законом. 
			Чувар је дужан да у вршењу одговарајућих службених радњи претходно покаже службену легитимацију. 
			Службену легитимацију чувару издаје Управљач на обрасцу који прописује министар.
			О издатим легитимацијама Управљач води евиденцију.
			Чувар који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.
			У случају губитка или нестанка службене легитимације чувар је дужан да о овоме одмах обавести Управљача.
			Изгубљена или нестала легитимација брише се из евиденције о издатим легитимацијама, а чувару се издаје нова легитимација.
			Члан 36.
			У вршењу чуварске службе, дужност чувара је да:
			1) прати односно надгледа кретање и активности Посетилаца и других Корисника;
			2) прати стање биљних и животињских врста и других вредности Споменика природе и води евиденцију о њима;
			3) пружа податке, помоћ и услуге Посетиоцима при обиласку и разгледању Споменика природе;
			4) прати и пружа друге потребне услуге организаторима и учесницима научних и других истраживања и образовних активности;
			5) сарађује са надлежним инспектором и обавештава о стварима из његове надлежности;
			6) сарађује се органом унутрашњих послова и према указаној потреби тражи његову помоћ;
			7) саставља записник, обавештава шефа Шумске управе и обавља друге овде неспоменуте послове, у складу са законом и актом Управљача;
			8) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
			Члан 37.
			Када чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: 
			1) легитимише лице затечено у вршењу недозвољених радњи, а лице затечено без личних исправа приведе надлежном органу унутрашњих послова;
			2) изврши преглед свих врста возила, пловних објеката и товара;
			3) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља;
			4) изврши сваки преглед, осим станова и других просторија за чији је преглед потребан судски налог, а посебно преглед:
			– пртљага и личних ствари,
			– улова и средстава за лов и риболов,
			– алата и средстава за сакупљање биљака и животиња;
			5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
			6) затражи успостављање претходног стања, односно нареди мере за спречавање и уклањање штетних последица, а посебно:
			– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и слично,
			– забрани на лицу места радове и активности које се обављају противно одредбама овог правилника и правилима противпожарне заштите,
			– нареди пуштање на слободу, односно враћање у природу здравих и неповређених примерака животиња, уколико је то за њих безбедно. 
			Члан 38.
			Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.
			Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
			У садржај се обавезно уносе:
			– подаци о извршиоцима недозвољене радњe, а ако је извршилац непознат то се констатује уз основану претпоставку о могућем извршиоцу,
			– начин и време извршења радње, средства и алати којима је радња извршена,
			– подаци о сведоцима и другим расположивим доказима ако постоје,
			– настала штета, документована што прецизнијим подацима и по могућству фотографијом,
			– подаци о одузетим предметима и средствима из тачке 5) члана 36. овог правилника. 
			Записник је састављен у оноликом броју примерака колико захтева конкретна ситуација, а ако је контроли присуствовала и друга заинтересована страна, један примерак записника уручује се и њој.
			Управљач ће прописати образац записника из овог члана. 
			Члан 39.
			О привремено одузетим предметима из тачке 5) члана 36. овог правилника чувар издаје потврду са тачним подацима о врсти и количини привремено одузетих предмета.
			Управљач обезбеђује услове за одржавање и чување привремено одузетих предмета и предузима радње за даље поступање са примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.
			О привремено одузетим предметима Управљач води евиденцију са подацима о врсти количини, разлогу привремног одузимања, лицу коме су предмети привремено одузети и чувару који је предмете привремено одузео.
			Члан 40.
			Чувар у вршењу службе поступа стручно, и са дужном пажњом, у складу са његовим овлашћењима и обавезама заснованим на закону, подзаконским прописима и актима Управљача.
			Чувар води дневник, односно евиденцију дневних активности, чији садржај прописује Управљач.
			Члан 41.
			Чувар полаже стручни испит у складу са програмом који прописује надлежни Министар.
			Управљач организује обуку, стручно усавршавање и проверу знања и вештина чувара.
			Управљач може послове из става 2. овог члана поверити и другом овлашћеном лицу.
			Члан 42.
			Чувар је опремљен и радном одећом, средствима везе и превоза, потребним апаратима, инструментима и алатом, у складу са посебним актом Управљача.
			Члан 43.
			На основу записника и обавештења чувара о учињеној забрањеној, односно противправној радњи, Управљач подноси одговарајућу пријаву или захтев за покретање прекршајног поступка.
			XII. ПРОТИВПОЖАРНА ЗАШТИТА
			Члан 44.
			На подручју Споменика природе планирају се и спроводе мере заштите од пожара у складу са Законом о заштити од пожара („Службени гласник РС”, бр. 111/09, 20/15, 87/18 и 87/18 – др. закон), Законом о шумама и прописима донетим на основу тих закона, Планом управљања Споменика природе и плановима заштите од пожара.
			Управљач доноси план заштите од пожара за подручје Споменика природе сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).
			Јавно предузеће „Србијашуме” у складу са Законом о шумама доноси планове заштите шума од пожара за Тимочко шумско подручје коме припада подручје Споменика природе. 
			Планом и програмом управљања Споменика природе утврђују се приоритетни, односно годишњи оперативни задаци противпожарне заштите.
			Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. 
			XIII. ПРЕЛАЗНЕ И ЗАВРШНЕ ОДРЕДБЕ
			Члан 45.
			Надзор над применом овог правилника врши надлежно Министарство. 
			Члан 46.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 93/2019-8
			У Београду, 21. јуна 2019. године
			Председник Надзорног одбора,
			Милош Срећковић, с.р.
	

