


	
	Zakon



	
			
			
			
			Редакцијски пречишћен текст
			
			На основу члана 104. став (7) Закона о странцима („Службени гласник РС”, број 24/18), 
			Министар унутрашњих послова доноси
			ПРАВИЛНИК
			о  изгледу обрасца и поступку издавања личне карте за странца и привремене личне карте за странца
			"Службени гласник РС", бр. 20 од 22. марта 2019, 
			47 од 28. јуна 2019, 76 од 25. октобра 2019.
			Члан 1.
			Овим правилником прописујe се изглед обрасца и поступак издавања личне карте за странца и привремене личне  карте  за странца.
			Члан 2.
			Образац личне карте за странца и привремене личне карте за странца је двостран (предња страна и полеђина) правоугаоног облика, у виду картице, величине 85,6 x 54 mm.
			Израђен је у потпуности од поликарбонатног материјала, са доминантним љубичастим тоновима на предњој страни обрасца.
			Образац личне карте за странце и привремене личне карте за странца је израђен у складу са стандардима ISO/IEC 7810, и физичке карактеристике, и ISO/IEC 10373, за тестирање физичких карактеристика, и ISO/IEC 7816-1, ISO/IEC 7816-2, ISO/IEC 7816-3 и ISO/IEC 7816-4, који се односе на електрична кола и контакте. 
			Заштитни елементи на обрасцу личне карте за странце и привремене личне карте за странца су: микроштампа, OVI (оптички променљиве боје) за графички приказ у облику штита са четири оцила бридовима окренутих ка вертикалној греди крста, guilloche линије, iris штампа, штампа УВ бојама, УВ нити, контролни број, DOVID (Дифракциони оптички променљив елемент), у складу са дефинисаном техничком спецификацијом и Artwork-ом одобреног од стране поручиоца и MLI зона.
			Члан 3.
			Образац личне карте за странце и привремене личне карте за странце одштампани су у Прилогу 1. и Прилогу 2. овог правилника и чине његов саставни део.
			Члан 4. 
			Захтев за издавање личне карте за странца и привремене личне карте за странца формата А4, димензија (210 x 297 mm), дат је у Прилогу 3, који је одштампан уз овај правилник и чини његов саставни део.
			Странац може да, уз захтев, приложи фотографију која верно приказује његов лик, уколико није старија од шест месеци и  испуњава услове прописане у члану 7. овог правилника.
			Уз захтев странац прилаже доказ о остваривању права на основу ког се издаје лична карта за странца.
			Члан 5.
			Приликом пријема захтева за издавање личне карте за странцa, односно привремене личне карте за странце, полицијски службеник утврђује идентитет подносиоца захтева на основу стране путне исправе коју подносилац захтева поседује, односно на основу другог документа на основу ког се може утврдити његов идентитет, утврђује да ли захтев садржи прописане податке, да ли је потписан и да ли су уз захтев стављени на увид и приложени прописана документа и докази.
			Члан 6.
			Под узимањем биометријских података (фотографија, отисци прстију и потпис странца) подразумева се узимање података помоћу одговарајућих техничких средстава и превођење тих података у eлектронски облик (у даљем тексту: узимање).
			Члан 7.
			Узимање фотографије се врши дигиталном камером или скенирањем фотографије приложене уз захтев.
			Фотографија из става 1. овог члана мора да испуњава следеће услове, и то:
			1) да има величину 50 x 50 mm; 
			2) да 70–80% фотографије заузима лице; 
			3) да је оштра и јасна, високог квалитета, без мрља и огреботина;
			4) да лице гледа директно у камеру, да се јасно виде обе ивице лица, без осмеха и гримаса, са затвореним устима;
			5) да приказује природну боју коже;
			6) дa су очи отворене и јасно видљиве (без косе преко очију);
			7) да је иза лица које се фотографише једнобојна сива позадина;
			8) за лице са наочарима: очи јасно видљиве, да рам не заклања било који део ока, без рефлексије;
			9) на фотографији не смеју да се виде друге особе, делови намештаја или други предмети. 
			Члан 8.
			Узимање отиска прста се врши скенером за отиске и подразумева узимање отиска левог и десног кажипрста, на додир и ваљањем прста у једном правцу од једне до друге ивице нокта.
			Ако лице нема кажипрст, узима се отисак наредног прста и то овим редоследом: палац, средњи прст, домали, мали.
			На захтеву за издавање личне карте за странцa, на погодном месту, службено лице уписује податак са којих прстију су узети отисци, односно да узимање отиска није доступно, што својим потписом потврђује. 
			Члан 9.
			Изузетно, ако узимање отисака прстију скенером из било ког разлога није могуће или ако тако узети отисци не могу послужити биометријској обради, отисци се узимају на класичан начин, механичким отиском на картону. Овако узети отисак се скенира. 
			У случају из става 1. овог члана на захтеву за издавање личне карте уписује се напомена да је отисак узет на класичан начин. 
			Ако лице нема прсте, на обрасцу личне карте се на месту за слику отиска прста уписује ознака НД (није доступно).
			Члан 10.
			Узимање потписа се врши помоћу табле за дигитализацију потписа. Узети потпис мора бити читко исписан.
			Ако је лице неписмено или из других објективних разлога узимање потписа није могуће, на обрасцу личне карте за странца место за потпис остаје празно. 
			Члан 11.
			Лична карта за странца, односно привремена лична карта за странца преузима се лично, у просторијама надлежног органа који издаје личну карту за странца, односно привремену личну карту за странца.
			Члан 12.
			Даном почетка примене овог правилника престаје да важи Правилник o изгледу обрасца, садржини и начину издавања личне карте за странца („Службени гласник РС”, бр. 66/09 и 3/16).
			Члан 13.
			Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује 1. 
			јануара 2020. године.
			*Службени 
			гласник РС, број 76/2019
			01 број 48/19-4 
			У Београду, 19. марта 2019. године
			Министар,
			др Небојша Стефановић, с.р. 
			Прилози
			
			
			Прилог 1 - Привремена лична карта за странце
			
			
			Прилог 2 - Лична карта за странце
			
			
			Прилог 3 - Захтев за издавање личне карте за странца и привремене 
			личне карте за странца
			
				
					
			
			
				
				
			
	

