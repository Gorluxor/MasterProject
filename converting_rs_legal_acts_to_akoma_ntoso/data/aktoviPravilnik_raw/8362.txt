



На основу члана 16. став 5. Закона о заштити
животиња од заразних болести које угрожавају целу земљу (“Службени лист СФРЈ ”, бр.
43/86), Савезни комитет за
пољопривреду прописује



ПРАВИЛНИК

О МЕРАМА ЗА
СУЗБИЈАЊЕ И ИСКОРЕЊИВАЊЕ ЛЕПТОСПИРОЗЕ ЖИВОТИЊА

„Службени лист
СФРЈ”, број 6 од 22. 

јануара 1988.

Члан 1.

Ради сузбијања и искорењивања лептоспирозе животиња,
примењују се мере предвиђене овим правилником.

Члан 2.

Оболелим од лептоспирозе сматрају се животиње:

1) код којих се серолошким испитивањем крви реакцијом
микроскопске аглутинације и лизе утврди титар антитела од 1:100 и већи од 1:100
за било који серотип Leptospira interrogans;

2) код којих се узрочник лептоспирозе изолује из крви,
урина или из побачених фетуса, односно њихових лешева и органа;

3) код којих се, приликом клања, утврде карактеристичне
патоморфолошке промене, а дијагностичким испитивањем докаже узрочник
лептоспирозе.

Члан 3.

Дијагностичком испитивању крви реакцијом микроскопске
аглутинације и лизе подлеже, најмање једанпут годишње, приплодна говеда,
приплодне свиње и приплодни коњи у друштвеној својини.

Приплодна говеда, приплодне свиње и приплодни коњи код
индивидуалних држалаца подлеже дијагностичком испитивању најмање једанпут у три
године, зависно од епизоотолошке ситуације.

Члан 4.

Дијагностичко испитивање животиња на лептоспирозу врши
се у за то одређеној специјалистичкој ветеринарској организацији удруженог
рада.

Члан 5.

Дијагностичко испитивање врши се:

1) у случају побачаја – у року од 12 часова;

2) у случају угинућа животиња које су боловале, са
клиничким знацима лептоспирозе;

3) ако се приликом клања животиња утврде промене
сумњиве на лептоспирозу.

Ако је резултат дијагностичког испитивања негативан,
због побачаја животиње испитивање ће се поновити од 14. до 21. дана.

Члан 6.

У дворишту и објекту у којима је утврђена лептоспироза
животиња наредиће се следеће мере:

1) издвајање оболелих животиња од здравих;

2) лечење оболелих животиња и свих животиња са
титровима антитела нижим од 1:100, одговарајућим антибиотиком;

3) забрана кретања оболелих животиња ван зараженог
дворишта, односно зараженог објекта;

4) дезинфекција и дератизација зараженог дворишта,
односно зараженог објекта, уз обавезу одстрањивања отпадних вода из тог
дворишта, односно објекта, поправка канализације, оштећених подова и дренажног
система и исушивање околине зараженог дворишта, односно зараженог објекта;

5) контрола напајалишта ради спречавања загађивања
бунара и контрола система за напајање у зараженом дворишту и зараженом објекту
и њиховој ближој околини;

6) дезинфекција бунара и система за напајање водом;

7) дијагностичко испитивање на лептоспирозу свих других
животињских врста;

8) дијагностичко-серолошко испитивање крви свих
животиња у зараженом дворишту, односно зараженом објекту два пута у размаку од
по 21 дан после завршеног лечења и спровођења свих наређених мера.

Члан 7.

У запату у коме је утврђена лептоспироза, шест месеци и
после санирања болести, обавезно се врши дијагностичко испитивање 20% укупног
броја животиња тог запата. Ако је резултат дијагностичког испитивања негативан,
грла за приплод из тог запата, могу се ставити у промет без ограничења.

Члан 8.

Лептоспироза се сматра престалом у зараженом дворишту,
односно зараженом објекту, ако су извршене све наређене мере из члана 6. овог
правилника, ако је извршена завршна дезинфекција и ако је од те дезинфекције
протекао 21 дан.

Члан 9.

О извршеним мерама које су предвиђене у члану 6. овог
правилника, органу надлежном за послове ветеринарства републике, односно
аутономне покрајине достављају се следећи подаци: назив општине, место, име или
назив држаоца животиње, врсте животиња које су подвргнуте дијагностичком
испитивању, ознаке животиња, резултат дијагностичког испитивања и лек који је
коришћен у зараженом дворишту, односно зараженом објекту.

Члан 10.

Даном ступања на снагу овог правилника престаје да важи
Правилник о мерама за сузбијање и искорењивање лептоспирозе животиња („Службени
лист СФРЈ”, бр. 49/82).

Члан 11.

Овај правилник ступа на снагу осмог дана од дана
објављивања у „Службеном листу СФРЈ”.



Бр.
6-6573/6

26. новембра
1987. године

Београд

Председник

Савезног
комитета
за 

пољопривреду,


Сава Вујков, с.р.



