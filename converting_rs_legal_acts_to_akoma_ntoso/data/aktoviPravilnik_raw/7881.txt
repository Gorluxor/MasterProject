


	
	Zakon


	
			На основу члана 69. став 7. Закона о путевима (,,Службени гласник РСˮ, бр. 41/18 и 95/18 – др. закон), 
			Министар грађевинарства, саобраћаја и инфраструктуре доноси
			ПРАВИЛНИК
			о радовима на рехабилитацији јавног пута
			"Службени гласник РС", број 23 од 29. марта 2019.
			Члан 1.
			Овим правилником ближе се уређују врстe радова, технички услови, начин  извођењa радова на рехабилитацији и садржина извештаја о изведеним радовима на рехабилитацији јавног пута.
			Члан 2.
			Врсте радова на рехабилитацији јавног пута су:
			1) обнављање и замена дотрајалих коловозних конструкција, односно њених делова, а нарочито наношење новог асфалтног слоја одређене носивости по целој ширини постојећег коловоза;
			2) постављање шљунчаног, односно туцаничког застора на неасфалтираним путевима;
			3) обрада површине коловозног застора или заптивање;
			4) замена сложених дилатационих справа, изолације, коловоза, ограда, сливника, лежишта, оштећених секундарних елемената и дотрајалих пешачких стаза на мостовима, надвожњацима, подвожњацима и вијадуктима;
			5) постављање елемената интелигентних транспортних система, система и уређаја за наплату путарине, сигурносне опреме у тунелима, опреме и уређаја за заштиту јавног пута, саобраћаја и околине, саобраћајне сигнализације, за чије постављање није потребно прибавити грађевинску дозволу;
			6) обнављање антикорозивне заштите челичних конструкција мостова, надвожњака, подвожњака и вијадуката;
			7) замена или поправка постојећих дренажних система и хидроизолације у тунелима и поправка тунелске облоге;
			8) поправка оштећених потпорних, обложних и порталних зидова;
			9) замена дренажних и система за одводњавање јавног пута и путног објекта.
			Члан 3.
			Радови на рехабилитацији јавног пута  изводе се уз техничко регулисање саобраћаја, на основу пројекта саобраћаја и саобраћајне сигнализације током извођења радова,  у складу са прописима којима се уређује техничко регулисање саобраћаја.
			Радови на постављању елемената сталне саобраћајне сигнализације, изводе се на основу саобраћајног пројекта, у складу са прописима којима се уређује безбедност саобраћаја на путевима.
			Радови на рехабилитацији јавног пута изводе се у складу са техничким прописима и стандардима којима се уређују грађевински радови.
			Члан 4.
			Технички услови за извођење радова на рехабилитацији јавног пута су: 
			1) технички опис, који садржи:
			(1) податке о управљачу јавног пута (назив, ПИБ, матични број, одговорно лице);
			(2) податке о јавном путу или путном објекту на којем се врши рехабилитација (ознака, деоница, стационажа почетка и краја планираних радова);
			(3) податке о врсти радова из члана 2. овог правилника;
			(4) планирани датум почетка и завршетка радова;
			(5) опис постојећег стања пута;
			(6) технологију извођења планираних радова;
			2) предмер и предрачун радова, који садрже: 
			(1) ознаку пута и деонице пута; 
			(2) стационажу почетка и краја планираних радова; 
			(3) називе планираних позиција радова, јединице мере, количине, јединичне цене; 
			(4) укупну вредност радова без ПДВ-а.
			Члан 5.
			Извештај о изведеним радовима на рехабилитацији јавног пута садржи податке о:
			1) управљачу јавног пута (назив, ПИБ, матични број, одговорно лице);
			2) извођачу радова (назив, ПИБ, матични број, одговорно лице);
			3) јавном путу или путном објекту на коме је вршена рехабилитација (ознака, деоница, стационажа почетка и краја радова);
			4) врсти радова из члана 2. овог правилника;
			5) датуму почетка и завршетка радова;
			6) укупној вредности радова.
			Саставни део извештаја о изведеним радовима су:
			1) изјава одговорног извођача радова и надзорног органа да су радови изведени у складу са предмером, предрачуном и техничким описом радова;
			2) изјава управљача јавног пута о уношењу измењених података о јавном путу у  базу података.
			Члан 6.
			Овај правилник ступа на снагу осмог дана од дана објављивања у ,,Службеном гласнику Републике Србије”.
			Број 011-00-00565/2018-03
			У Београду, 19. марта 2019. године
			Министар,
			проф. др Зорана З. Михајловић, с.р.
	

