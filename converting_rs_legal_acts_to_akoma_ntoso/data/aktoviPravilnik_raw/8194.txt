


	
	Zakon


	
			На основу члана 201. став 7. тачка 33) Закона о планирању и изградњи („Службени гласник РСˮ, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14, 145/14, 83/18, 31/19 и 37/19 – др. закон),
			Министар грађевинарства, саобраћаја и инфраструктуре доноси
			ПРАВИЛНИК
			о начину и поступку избора чланова Комисије за утврђивање испуњености услова за издавање и одузимање лиценце за одговорног планера, одговорног пројектанта и одговорног извођача, као и праву и висини накнаде за рад у Комисији
			"Службени гласник РС", број 50 од 12. јула 2019.
			Члан 1.
			Овим правилником ближе се прописује начин и поступак избора чланова Комисије за утврђивање испуњености услова за издавање и одузимање лиценце за одговорног планера, одговорног пројектанта и одговорног извођача радова, као и право и висина накнаде за рад у овој комисији.
			Члан 2.
			Појмови који се користе у овом правилнику, а имају родно значење, односе се на мушки и женски род.
			Члан 3.
			Министар надлежан за послове грађевинарства, просторног планирања и урбанизма решењем образује Комисију за утврђивање испуњености услова за издавање и одузимање лиценце за одговорног планера, одговорног пројектанта и одговорног извођача радова (у даљем тексту: Комисија), коју чине председник, заменик председника и чланови.
			Члан 4. 
			Трошкове издавања лиценце из члана 1. овог правилника, сноси подносилац захтева за издавање лиценце. 
			Трошкови издавањa лиценце из става 1. овог члана обухватају накнаду за обраду захтева за издавање лиценце, као и накнаду за израду свечане форме лиценце када издавање исте захтева подносилац.
			Накнада за обраду захтева за издавање лиценце износи 3.000 динара. 
			Накнада за израду свечане форме лиценце износи 2.500 динара.
			Накнаде из ст. 3. и 4. овог члана се уплаћују у буџет Републике Србије на рачун прописан за уплату јавних прихода, са назнакама трошкова (за обраду захтева за издавање лиценце, за израду свечане форме лиценце). 
			Члан 5.
			Председнику, заменику председника и члановима Комисије, за рад у Комисији припада право на накнаду у износу од 500 динара по обрађеном захтеву у поступку утврђивања испуњености услова за издавање лиценце, с тим да укупан износ накнаде за сваког од њих не може да пређе 15.000 динара месечно, односно у износу од 10.000 динара по окончаном поступку утврђивања испуњености услова за одузимање лиценце.
			Под обрађеним захтевом из става 1. овог члана подразумевају се и све накнадне допуне првобитног захтева подносиоца у поступку утврђивања испуњености услова за издавање лиценце.
			Члан 6. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-76/2019-02
			У Београду, 24. јуна 2019. године
			Министар,
			проф. др Зорана З. Михајловић, с.р.
	

