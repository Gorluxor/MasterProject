


	
	Zakon


	
			На основу члана 8. став 5. Закона о јавном здрављу („Службени гласник РС”, број 15/16), 
			Министар здравља, министар заштите животне средине и министар грађевинарства, саобраћаја и инфраструктуре споразумно доносе
			 ПРАВИЛНИК 
			 о ближим условима за спровођење јавног здравља у области животне средине и здравља становништва
			 "Службени гласник РС", број 34 од 17. маја 2019.
			I. ОСНОВНЕ ОДРЕДБЕ
			Члан 1.
			Овим правилником прописују се ближи услови за спровођење јавног здравља у области животне средине и здравља становништва у погледу деловања,  надлежности, планирања, праћења и спровођења активности.
			II. ЖИВОТНА СРЕДИНА КАО ОБЛАСТ ДЕЛОВАЊА ЈАВНОГ ЗДРАВЉА
			Члан 2.
			Активности система јавног здравља у области животне средине спроводе носиоци и учесници у областима деловања јавног здравља у складу са Законом о јавном здрављу (у даљем тексту: Закон).
			Институти и заводи за јавно здравље као носиоци активности у области деловања јавног здравља прате и анализирају стање животне средине, факторе ризика и утицаје на здравље који потичу из животне средине за територију за коју су основани, у складу са законом.
			Активности института и завода за јавно здравље у области животне средине и здравља становништва спроводе се кроз планску активност путем програма у сарадњи са јединицом локалне самоуправе и другим учесницима у систему јавног здравља, у складу са законом.
			Активности које нису у надлежности института и завода за јавно здравље, а које се односе на праћење аспеката животне средине спроводе други учесници у складу са законом.
			III. ЖИВОТНА СРЕДИНА И ЗДРАВЉЕ СТАНОВНИШТВА
			Члан 3.
			Спровођење јавног здравља у области животне средине и здравља становништва у складу са Законом обухвата:
			1) праћење и анализу стања животне средине, односно анализу водe, ваздуха, земљишта, буке, вибрација, јонизујућег и нејонизујућег зрачења, отпадних вода и отпада;
			2) праћење и контролу квалитета и здравствене исправности воде за пиће и процену утицаја на здравље становништва;
			3) праћење и контролу здравствене исправности животних намирница и предмета опште употребе и процену утицаја на здравље становништва;
			4) дезинфекцију, дезинсекцију, дератизацију и праћење присуства штетних организама;
			5) контролу санитарно-хигијенских услова у објектима;
			6) давање мишљења о документима просторног и урбанистичког планирања у делу који се односи на здравље становништва;
			7) процену ризика по здравље становништва на основу регистра извора (катастра) загађивања;
			8) праћење и анализу здравственог стања становништва и процену ризика по здравље у вези са утицајима из животне средине, укључујући и процену епидемиолошке ситуације;
			9) ширење сазнања и укључивање становништва у акције унапређења стања животне средине.
			За активности у оквиру деловања јавног здравља које се односе на став 1. тачка 1) овог члана (праћење и анализa вода, ваздуха, земљишта и буке у насељеним местима везано за утицаје на здравље), надлежни су институти и заводи за јавно здравље.
			За послове из става 1. тач. 2), 3), 6), 7) и 8) овога члана, надлежни су институти и заводи за јавно здравље за територију за коју су основани у складу са Законом.
			Уколико институт или завод за јавно здравље, надлежан за територију за коју је основан не испуњава прописане услове у погледу потребних овлашћења, акредитованих метода, обима и врсте испитивања и других услова дефинисаних од стране учесника у систему јавног здравља који финансирају предметне активности исте ће бити поверене другом институту или заводу за јавно здравље из Плана мреже здравствених установа.
			1. Праћење и анализa стања животне средине везано за утицаје на здравље
			Члан 4.
			У циљу прикупљања података значајних за регистровање и квантификацију фактора ризика и процену њиховог утицаја на здравље становништва спроводи се:
			1) контролa квалитета воде (површинске и подземне воде, воде за пиће и рекреацију);
			2) мерење квалитета ваздуха;
			3) праћење концентрација штетних и опасних материја у земљишту;
			4) мерење нивоа буке;
			5) мерење вибрација;
			6) мерење јонизујућег зрачења;
			7) мерење нејонизујућег зрачења;
			8) испитивање квалитета отпадних вода; 
			9) испитивање отпада.
			Подаци добијени из праћења и анализе стања животне средине из става 1. тач. 1)–9) овог члана, су основа за процену утицаја на здравље становништва, а у случају регистровања оболевања и стања који се могу довести у везу са факторима ризика из животне средине и за израду процене ризика.
			Праћење, анализа и извештавање о стању животне средине спроводи се у складу са законом којим се уређује наведена област.
			2. Праћење и контрола квалитета и здравствене исправности воде за пиће и процена утицаја на здравље становништва
			Члан 5.
			Праћење и контрола квалитета и здравствене исправности воде за пиће спроводи се у циљу давања стручног мишљења о могућности коришћења воде за пиће, на основу резултата лабораторијског испитивања, узимајући у обзир одредбе законске регулативе која ближе уређује ову област и релевантне међународно признате препоруке и додатне критеријуме.
			Под додатним критеријумима подразумевају се подаци о:
			1) санитарно-хигијенском и грађевинско-техничком стању објеката и инфраструктуре водоснабдевања;
			2) стању зона санитарне заштите изворишта;
			3) примењеним техничко-технолошким поступцима за пречишћавање и дезинфекцију воде, као и о другим предузетим мерама за постизање и очување здравствене исправности воде за пиће;
			4) обучености особља ангажованог у процесима производње и дистрибуције воде за пиће;
			5) динамици и обиму контроле здравствене исправности воде за пиће у претходном периоду;
			6) присуству спољњег стручног надзора;
			7) други подаци од значаја за процену могућности коришћења воде за пиће.
			Стручно мишљење о квалитету и здравственој исправности воде за пиће, односно о могућности коришћења воде за пиће, садржи предлог мера за побољшање у случају регистрованих одступања.
			Процену квалитета и здравствене исправности воде за пиће у складу са законом обављају институти и заводи за јавно здравље за територију за коју су основани.
			Контрола квалитета и здравствене исправности воде за пиће, обавља се у складу са законом.
			3. Праћење и контролa здравствене исправности животних намирница и предмета опште употребе
			Члан 6.
			Праћење и контролa здравствене исправности животних намирница и предмета опште употребе у циљу надзора, у смислу процене утицаја на здравље становништва, спроводи се кроз посебне програме министарства надлежног за послове здравља и јединице локалне самоуправе у сарадњи са институтима и заводима за јавно здравље као носиоцима активности у систему јавног здравља.
			Институт или завод за јавно здравље за територију за коју је основан спроводи програмске активности у сарадњи са јединицом локалне самоуправе, односно  министарства надлежног за послове здравља у погледу праћења и контроле квалитета организоване колективне исхране осетљивих популационих група, са циљем очувања и унапређења здравља и смањења епидемиолошких ризика повезаних са храном. 
			4. Дезинфекција, дезинсекција, дератизација и праћење присуства штетних организама
			Члан 7.
			Дезинфекција, дезинсекција и дератизација спроводе се у циљу одржавања хигијене и смањења, заустављања раста и размножавања или потпуног уклањања присуства микроорганизама, штетних зглавкара и глодара, на простору и у објектима у складу са законом.
			Праћење присуства штетних организама подразумева праћење биолошких чинилаца из животне средине који својом појавом или бројношћу, у складу са својим епидемиолошким карактеристикама и значајем, могу угрозити здравље становништва.
			5. Контрола санитарно хигијенских услова у објектима
			Члан 8.
			Контрола испуњености санитарно-хигијенских услова у објектима у којима се обавља: здравствена делатност, делатност производње и промета животних намирница и предмета опште употребе, делатност јавног снабдевања становништва водом за пиће, угоститељска делатност, пружање услуга одржавања хигијене, неге и улепшавања лица и тела и немедицинских естетских интервенција којима се нарушава интегритет коже, делатност социјалне заштите, васпитно-образовна делатност, делатност културе, физичке културе, спорта и рекреације, делатност јавног саобраћаја и др. спроводи се у складу са законом.
			6. Давање мишљења о документима просторног и урбанистичког планирања у делу који се односи на здравље становништва
			Члан 9. 
			У односу на значај услова и начина уређења простора и изградње на одређеној територији, у документа просторног и урбанистичког планирања уграђују се елементи друштвене бриге за јавно здравље у складу са законом.
			У оквиру обједињене процедуре за издавање потребних услова за изградњу, узимају се у обзир могући утицаји планираних намена објеката на здравље становништва.
			За објекте чија намена на директан или индиректан начин може имати значајне утицаје на здравље становништва на одређеној територији као што су: индустријски комплекси, складишта штетних и опасних материја, саобраћајна инфраструктура, производне делатности и сл., као и за објекте здравствене заштите, јавног снабдевања водом за пиће, производњу и промет животних намирница и предмета опште употребе и друге објекте који подлежу санитарном надзору, издају се услови у погледу испуњења законом прописаних критеријума и дефинисања мера за превенцију штетних утицаја на здравље.
			Мишљења о документима просторног и урбанистичког планирања и документима у оквиру обједињене процедуре за изградњу, у вези са могућим утицајима на здравље, издају територијално надлежни институти и заводи за јавно здравље, а за објекте који подлежу санитарном надзору санитарни инспектор у складу са законом.
			7–8. Процена ризика по здравље становништва на основу регистра извора (катастра) загађивања, а у вези са факторима ризика из животне средине, укључујући и процену епидемиолошке ситуације
			Члан 10.
			Процена ризика по здравље становништва у вези са присуством фактора ризика из животне средине, било да су они регистровани праћењем и анализом стања животне средине или на основу података из регистра извора загађивања спроводи се у складу са законом и међународно признатим научним сазнањима, препорукама, стандардима и директивама. 
			Процена ризика по здравље подразумева: 
			1) идентификацију опасности по здравље људи у вези са присуством фактора ризика у животној средини, на основу резултата праћења и анализе стања животне средине (члан 5. став 1. тач. 1)–9) овог правилника), података из регистра загађивања и постојећих научних доказа;
			2) опис опасности по здравље људи у складу са научним доказима и међународно признатим препорукама, стандардима и директивама;
			3) процену изложености становништва у складу са међународно признатим методама заснованим на подацима о броју становника (званични национални статистички подаци) одабраног подручја и утврђене концентрације или присуства загађујућих материја (фактора ризика) у животној средини за исто одабрано подручје;
			4) опис (процену нивоа) ризика по здравље становништва на основу међународно признатих метода (квалитативне, семиквантитативне и квантитативне).
			Члан 11.
			На основу података добијених реализацијом праћења и анализе стања животне средине, регистра извора загађивања, извештаја о анализи здравственог стања становништва на територији јединице локалне самоуправе, и других података у вези са присуством фактора ризика из животне средине на предметној територији, Савет за здравље разматра значај истих и по потреби, у оквиру предлога плана јавног здравља, иницира израду студије процене ризика по здравље становништва, везано за специфичне факторе ризика.
			У случају постојања фактора ризика из животне средине заступљеног на територији више јединица локалне самоуправе и од већег јавноздравственог значаја Национални савет за јавно здравље иницира израду студије процене ризика на нивоу републике, аутономне покрајине, односно територије више јединица локалних самоуправа.
			Израда студије процене ризика по здравље становништва у вези са присуством фактора ризика из животне средине се поверава територијално надлежном институту или заводу за јавно здравље на локалном нивоу, а за територију више јединица локалне самоуправе институту или заводу за јавно здравље надлежном за територију аутономне покрајине, односно Републике Србије.
			У циљу израде студије процене ризика на здравље становништва институт или завод за јавно здравље формира и координира рад интерсекторског стручног тима, састављеног од стручњака из различитих области значајних за мултидисциплинарни приступ изради студије процене ризика.
			Након израде студије процене ризика на здравље становништва наставља се  анализа ризика, размена информација са заинтересованим странама и предузимање мера у циљу управљања ризиком, превенције и смањења штетних утицаја на здравље.
			Члан 12.
			У кризним и ванредним ситуацијама, као и у случају настанка догађаја који у кратком временском року могу или су већ довели до контаминације воде, ваздуха, земљишта и животних намирница, чиме је угрожено здравље људи и животна средина на одређеној територији, институт или завод за јавно здравље у складу са својим надлежностима и опремљеношћу потребним ресурсима, на начин дефинисан у члану 4. овог правилника, у сарадњи са надлежним институцијама и телима, врши теренска испитивања, узорковања медијума животне средине, лабораторијске анализе и даје стручно тумачење у циљу брзе процене угрожености здравља људи, са предлогом мера за смањење утицаја и наставак праћења.
			Процена епидемиолошке ситуације у редовним и ванредним приликама спроводи се у складу са законом.
			9. Ширење сазнања и укључивање становништва у акције унапређења стања животне средине 
			Члан 13.
			У складу са дефинисаним начелима и областима деловања јавног здравља, имајући у виду усмереност на становништво у целини и активности у оквиру промоције здравља, превенције болести, адаптације становништва на климатске промене и решавање других јавноздравствених проблема, носиоци и учесници у систему јавног здравља активно учествују у ширењу сазнања и укључивању становништва у акције унапређења стања животне средине. 	
			Активности из става 1. овог члана спроводе се на свим нивоима друштвене бриге за јавно здравље, кроз размену информација, подршку образовању и програмске активности које имају за циљ едукацију становништва и укључивање у акције за очување и унапређење стања животне средине.
			Члан 14. 
			Овај правилник ступа на снагу осмог дана од дана објављивања у „Службеном гласнику Републике Србије”. 
			У Београду, 16. априла 2019. године
			Број 119-01-00244/2018-07
			Министар здравља,
			асс. др Златибор Лончар, с.р.
			Број  110-00-00123/1/2018-09
			Министар заштите животне средине,
			Горан Триван, с.р.
			Број110-00-202/2018-01
			Министар грађевинарства, саобраћаја и инфраструктуре, 
			проф. др Зорана Михајловић, с.р.
	

