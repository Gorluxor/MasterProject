


	
	Zakon


	
				
					Редакцијски пречишћен текст
				
				На основу члана 110. став 4. Закона о заштити природе („Службени гласник РС”, бр. 36/09, 88/10 и 91/10 – исправка),
				Министар пољопривреде и заштите животне средине доноси
				
				ПРАВИЛНИК
				о обрасцу службене легитимације чувара заштићеног подручја
				"Службени 
				гласник РС", бр. 117 од 29. октобра 2014, 97 од 28. 
				новембра 2015.
				
				Члан 1.
				Овим правилником прописује се oбразац службене легитимације чувара заштићеног подручја (у даљем тексту: образац легитимације). 
				Члан 2.
				Образац легитимације је картица правоугаоног облика, величине 86,60 mm х 54,00 mm, израђена од поликарбоната са додатком ПВЦ слојева.
				Обе стране обрасца легитимације имају за основицу дужу страницу правoугаоника и тониране су таласастим шрафурама плаве, смеђе и зелене боје, на белој подлози. 
				Предња страна обрасца легитимације садржи:
				1) натписе: Република Србија, ЗАШТИЋЕНА ПОДРУЧЈА, СЛУЖБЕНА ЛЕГИТИМАЦИЈА ЧУВАРА, у горњем делу, са равнањем према знаку заштићених подручја, исписани у три реда по претходно наведеном редоследу; 
				2) место за фотографију чувара у средњем делу обрасца легитимације са леве стране, величине 15 mm x 19 mm; испод места за фотографију је натпис: ЈРБЧ (јединствени регистарски број чувара) и 0000 (где се се уписује један од бројева из серије 0001–9999 под којим се чувар води у евиденцији министарства надлежног за послове заштите природе);
				3) натпис: име и презиме у централном делу са равнањем према десној ивици места за фотографију, испод кога је обележено место за унос података за име и презиме чувара; 
				4) место за знак заштићеног подручја испод места за име и презиме, величине 12 mm x 15 mm, са равнањем према доњој ивици натписа ЈРБЧ; 
				5) натписи: ЧУВАР и ЗАШТИЋЕНО ПОДРУЧЈЕ у два реда испод места за име и презиме, са равнањем према десној ивици места за знак заштићеног подручја, а испод натписа ЗАШТИЋЕНО ПОДРУЧЈЕ место за унос података о врсти и називу заштићеног подручја;
				6) брисана је (види члан 1. Правилника - 97/2015-60)
				7) натпис: документ издаје испод кога је место за унос података о правном статусу и називу управљача заштићеног подручја, у доњем делу обрасца легитимације са равнањем према левој ивици;
				8) натпис: Место и датум издавања испод кога је место за унос наведених података, са десне стране доњег дела обрасца легитимације. 
				Задња страна обрасца легитимације садржи:
				1) натпис: ОВЛАШЋЕЊА ЧУВАРА са равнањем према левој ивици, испод кога је натпис исписан у пет тачака, распоређене једна испод друге, са равнањем према левој ивици обрасца легитимације, и то: 
				(1) Да легитимише лице затечено у вршењу недозвољених радњи, а лице затечено без личних исправа приведе надлежном органу унутрашњих послова;
				(2) Да изврши преглед свих врста возила, пловних објеката и товара;
				(3) Да привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела;
				(4) Да затражи успостављање претходног стања, односно нареди мере за спречавање и уклањање штетних последица;
				(5) Да изврши сваки преглед, осим станова и других просторија, за чији је преглед потребан судски налог; 
				2) испод овог натписа је натпис: Члан 110. став 2. Закона о заштити природе;
				3) натпис: НАПОМЕНА у доњем делу обрасца легитимације са равнањем према левој ивици, испод кога је место за упис података о другим задужењима чувара, уколико има у складу са законом и актом управљача (рибочувар, ловочувар, чувар шуме, друго заштићено подручје у коме чувар врши службу);
				4) знак заштите природе у вишебојном графичком приказу у доњем десном углу обрасца легитимације.
				Члан 3.
				Сви натписи исписују се у фонту Resavska BG San, тамносиве боје слова, осим натписа Република Србија који је зелене боје и СЛУЖБЕНА ЛЕГИТИМАЦИЈА ЧУВАРА, ЧУВАР И ЈРБЧ који имају тамно црвену боју слова.
				Образац легитимације штампа се, а подаци односно натписи исписују на српском језику, ћириличким писмом а за заштићенa подручја проглашенa актом аутономне покрајине и јединице локалне самоуправе службена легитимација чувара може бити и на језику и писму националне мањине, у складу са законом.
				Члан 4.
				Графички црно-бели приказ обрасца легитимације дат је у Прилогу, који је одштампан уз овај правилник и чини његов саставни део.
				Оригинално графичко решење обрасца легитимације са потребним елементима за штампу чува се у Министарству пољопривреде и заштите животне средине (у даљем тексту: Министарство).
				Вишебојни графички приказ знака представљен је на интернет страници Министарства.
				Члан 5.
				Даном ступања на снагу овог правилника престаје да важи Правилник о обрасцу легитимације чувара заштићеног подручја („Службени гласник РС”, број 84/09), а службене легитимације које су издате по том правилнику важе до њихове замене. 
				Замена службених легитимација из става 1. овог члана извршиће се најкасније у року од годину дана од дана ступања на снагу овог правилника.
				Члан 6.
				Овај правилник ступа на снагу осмог дана од дана објављивања у „Службеном гласнику Републике Србије”.
				
				Број 110-00-00026/2014-19
				У Београду, 15. октобра 2014. године
				Министар,
				проф. др Снежана Богосављевић Бошковић, с.р. 
				
				
	

