






На основу члана 54 став 2 Закона о посади
бродова Југословенске трговачке морнарице („Службени лист СФРЈ“, бр 8/65), у
сагласности са државним секретаром за народну одбрану, Савезни секретар за
саобраћај и везе прописује





ПРАВИЛНИК 
	
	
	о службеном оделу чланова посаде поморских бродова и пловила унутрашње 
	пловидбе
	
	
	„Службени лист СФРЈ”, бр. 37 од 30. септембра 1966.
	


I. ОПШТЕ ОДРЕДБЕ


Члан 1.


Овим
правилником прописују се саставни делови, крој, боја и ознака службеног одела
чланова посаде поморских бродова и пловила унутрашње пловидбе, ако је радна
организација која је носилац права коришћења поморског брода или пловила
унутрашње пловидбе односно бродар својим актом одредио да су чланови посаде
дужни носити службено одело.


Члан 2.


Службено
одело чланова посаде је зимско и летње.


II. СЛУЖБЕНО ОДЕЛО
ЧЛАНОВА ПОСАДЕ ПОМОРСКИХ БРОДОВА


1. Зимско одело


Саставни делови
зимског одела


Члан 3.


Зимско
службено одело за официре, приправнике официра, вођу палубе и вођу строја
састоји се од: капе-тањираче, береа (за жене), блузе, панталона, сукње (за
жене) капута или доламице, мантила, кошуље и кравате.


За
остале чланове посаде зимско службено одело састоји се од: морнарске капе,
береа, доламице, морнарске маје, панталона и сукње.


Уз
зимско одело носе се ципеле црне боје.


Број и крој зимског
одела


Члан 4.


Сви
делови зимског службеног одела, осим кошуље и кравате, су тамноплаве боје.


Кошуља
је светлосиве или беле боје.


Кравата
је црне боје.


Члан 5.


Зимско
службено одело има крој, и то:


1)
капа-тањирача – обичан марински крој.


Изузетно,
заповедник брода и управитељ строја на капи-тањирачи могу носити подбрадак
златне боје, а заповедник брода који носи четири ширита може имати на
сунцобрану ловоров венац златне боје:


2)
бере – обичан крој;


3)
морнарска капа – обичан крој, са врпцом на чијем се предњем делу налази словима
златне боје исписан назив предузећа;


4)
блуза, панталоне и сукња – обичан крој;


5)
капут – отворени крој, са споном (драгоном) позади у висини струка;


6)
доламица – обичан отворени крој;


7)
мантил – обичан раглан крој, са појасом;


8)
кошуља – обичан крој;


9)
морнарска маја је са затвореним оковратником.


2. Летње одело


Саставни делови
летњег одела


Члан 6.


Летње
службено одело за чланове посаде из члана 3. став 1. овог правилника састоји се
од: капе-тањираче, береа (за жене), блузе, панталона, сукње (за жене), кошуље и
кравате.


За
остале чланове посаде летње службено одело састоји се од: морнарске капе,
береа, блузе, морнарске маје, панталона и сукње.


Уз
летње одело носе ципеле жуте или беле боје, или боје одела.


Боја и крој летњег
одела


Члан 7.


Сви
делови летњег службеног одела, осим морнарске маје и кравате, су беле или каки
боје.


Морнарска
маја је светлоплаве боје.


Кравата
је црне боје.


Члан 8.


Летње
службено одело има крој, и то:


1)
капа-тањирача и морнарска капа – исти као код зимског службеног одела, с тим
што се на њих ставља навлака беле боје;


2)
бере, блуза, панталоне и сукња – исти као код зимског службеног одела;


3)
кошуља је боје одела, кратких рукава, са нараменицама и џеповима;


4)
морнарска маја – затворени крој. На предњем делу маје може бити исписан назив
или скраћеница назива предузећа.


3. Ознаке на
службеном оделу


Члан 9.


Ознаке
на службеном оделу носе, и то:


1)
официри и приправници официри носе на капи амблем троугластог облика, који у
средини има једно адмиралско сидро златне боје, а преко сидра може бити посебан
знак предузећа;


2)
вођа палубе и вођа строја носе на капи амблем елиптичног облика, који у средини
има једно адмиралско сидро златне боје, а преко сидра може бити посебан знак
предузећа;


3)
чланови посаде из тач. 1. и 2. овог члана носе на оковратницима блузе, капута и
доламице сидро златне боје. На мантилу и кошуљи летњег службеног одела, ако се
иста носи без блузе, сидро се налази на левој предњој страни изнад ширита;


4)
заповедник брода и официр палубе носе Хелисово око као саставни део горњег
ширита;


5)
управитељ строја и официр строја носе косо положени правоугаоник као саставни
део горњег ширита;


6)
радиотелеграфисти носе две укрштене муње, златне боје изнад ширита;


7)
лекар носи Ескулапов знак са змијом, златне боје, изнад ширита.


Члан 10.


Ширите
носе, и то:


1)
један ширит – трећи официр палубе и трећи официр строја на бродовима велике
обалне пловидбе и дуге пловидбе; официр палубе и официр строја на бродовима
мале обалне пловидбе – путничким до 150 BRT и теретним до 400 BRT; други официр
палубе и други официр строја на путничким бродовима преко 150 до 400 BRT и
теретним преко 400 до 750 BRT: трећи официр палубе и трећи официр строја на
бродовима мале обалне пловидбе – путничким преко 400 BRT и теретним преко 750
BRT и бродски радиотелеграфист;


2)
два ширита – други официр палубе и други официр строја на бродовима велике
обалне пловидбе и дуге пловидбе и на бродовима мале обалне пловидбе – путничким
преко 400 BRT и теретним преко 750 BRT; заповедник брода и управитељ строја на
бродовима мале обалне пловидбе – путнички до 150 BRT и теретним до 400 BRT;
први официр палубе и први официр строја на бродовима мале обалне пловидбе – на
путничким бродовима преко 150 до 400 BRT и теретним преко 400 до 750 BRT и
управитељ бродске радиостанице;


3)
три ширита – први официр палубе и први официр строја на бродовима велике обалне
пловидбе и дуге пловидбе; први официр палубе и први официр строја на бродовима
мале обалне пловидбе – путничким преко 400 BRT и теретним преко 750 BRT;
заповедник брода и управитељ строја на бродовима мале обалне пловидбе –
путничким преко 150 до 400 BRT и теретним преко 400 до 750 BRT; бродски комесар
и бродски лекар;


4)
четири ширита – заповедник брода и управитељ строја на бродовима велике обалне
пловидбе и дуге пловидбе; заповедник брода и управитељ строја на бродовима мале
обалне пловидбе – путничким преко 400 BRT и теретним преко 750 BRT.


Члан 11.


Ширити
су златне боје и пришивају се:


1)
на блузи зимског одела – око пола рукава;


2)
на зимском капуту и летњој блузи – на еполетама;


3)
на мантилу и летњој кошуљи, кад се носи без блузе – на левој страни груди.


III. СЛУЖБЕНО ОДЕЛО
ЧЛАНОВА ПОСАДЕ ПЛОВИЛА УНУТРАШЊЕ ПЛОВИДБЕ


1. Зимско одело


Саставни делови
зимског одела


Члан 12.


Зимско
службено одело за официре, приправнике официра, бродског крмара и руковаоца
техничког пловила састоји се од: капе-тањираче, береа (за жене), блузе,
панталоне, сукње (за жене), капута, мантила, кошуље и кравате.


За
остале чланове посаде зимско службено одело састоји се од: титовке, береа,
морнарске маје, панталона, сукње и доламице.


Уз
зимско одело носе се ципеле црне боје.


Боја и крој зимског
одела


Члан 13.


Сви
делови зимског службеног одела, осим кошуље и кравате, су тамноплаве боје.


Кошуља
је светлоплаве или беле боје.


Кравата
је црне боје.


Члан 14.


Зимско
службено одело има исти крој као зимско службено одело чланова посаде поморских
бродова прописано чланом 5. овог правилника.


Изузетно,
заповедник брода и управитељ строја могу на капи-тањирачи да носе подбрадак
златне боје, а заповедник брода који носи четири ширита може имати на
сунцобрану ловоров венац златне боје.


Титовка
има обичан крој.


2. Летње одело


Саставни делови
летњег одела


Члан 15.


Летње
службено одело за чланове посаде из члана 12. став 1. овог правилника састоји
се од: капе-тањираче, береа (за жене), блузе, панталона, сукње (за жене),
кошуље и кравате.


За
остале чланове посаде летње службено одело састоји се од: титовке, береа,
морнарске маје, блузе, панталона и сукње.


Уз
летње одело носе се ципеле жуте или беле боје или боје одела.


Боја и крој летњег
одела


Члан 16. 


Сви
делови летњег службеног одела, осим морнарске маје и кравате, су беле или каки
боје.


Кравата
је црне боје.


Члан 17.


Летње
службено одело има исти крој као летње службено одело чланова посаде поморских
бродова прописано чланом 8. овог правилника.


Морнарска
маја је са бело-плавим пругама и има кратке рукаве.


3. Ознака на
службеном оделу


Члан 18.


Као
ознаку на службеном оделу носе официри, приправници официра, бродски крмар и
руковалац техничког пловила на капи-тањирачи амблем прописан чланом 9. тачка 1.
овог правилника.


Остали
чланови посаде носе на капи-тањирачи амблем прописан чланом 9. тачка 2. овог
правилника.


Чланови
посаде који носе титовку, на истој имају сидро златне боје са иницијалима
предузећа.


Заповедник
брода, официр палубе, официр строја и управитељ строја носе ознаке прописане
чланом 9. тач. 3, 4. и 5. овог правилника.


Члан 19.


Ширите
носе, и то:


1)
један ширит – официр палубе који има звање бродовође унутрашње пловидбе и
официр строја који има звање бродског стројовође;


2)
два ширита – заповедник брода који има звање бродовође унутрашње пловидбе или
поручника унутрашње пловидбе; официр палубе који има звање поручника унутрашње
пловидбе; официр строја који има звање стројара унутрашње пловидбе II класе и
руковалац техничког пловила који има звање бродовође унутрашње пловидбе;


3)
три ширита – официр палубе који има звање капетана унутрашње пловидбе; официр
строја који има звање стројара унутрашње пловидбе I класе; управитељ строја
који има звање стројара унутрашње пловидбе II класа и руковалац техничког
пловила који има звање поручника унутрашње пловидбе или стројара унутрашње
пловидбе II класе;


4)
четири ширита – заповедник брода који има звање капетана унутрашње пловидбе;
управитељ строја који има звање стројара унутрашње пловидбе I класе и руковалац
техничког пловила који има звање капетана унутрашње пловидбе или стројара
унутрашње пловидбе I класе.


Члан 20.


Ширити
чланова посаде пловила унутрашње пловидбе су исте боје и пришивају се на исти
начин као и код чланова посаде поморских бродова (члан 11).


IV. ЗАВРШНЕ ОДРЕДБЕ


Члан 21.


Даном
ступања на снагу овог правилника престају да важе: Упутство за спровођење
Одлуке о службеном оделу и поморству и унутрашњој пловидби („Службени лист
ФНРЈ”, бр. 9/56) и Упутство о кроју, саставним деловима, боји и ознакама на
службеном оделу у поморству и унутрашњој пловидби (Додатак „Службеног листа
ФНРЈ”, бр. 9/56 и „Службени лист ФНРЈ”, бр. 8/59 и 24/62).


Члан 22.


Овај
правилник ступа на снагу осмог дана од дана објављивања у „Службеном листу
СФРЈ”.


Бр 1343/66


29. августа 1966. године


Београд


Савезни секретар


за саобраћај и везе,



Милијан Неорчић, с.р.









