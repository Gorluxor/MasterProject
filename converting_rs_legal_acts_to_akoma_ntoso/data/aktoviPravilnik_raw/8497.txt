



На основу члана 34. став 1. Закона о
заштити биља од
болести и штеточина које угрожавају целу земљу (“Службени лист СФРЈ”, бр. 74/89), савезни
секретар
за
пољопривреду доноси



ПРАВИЛНИК

О УСЛОВИМА КОЈЕ
МОРАЈУ ДА ИСПУЊАВАЈУ ПРЕДУЗЕЋА, ОДНОСНО ДРУГА ПРАВНА ЛИЦА ЧИЈА ЈЕ ДЕЛАТНОСТ
ПРОИЗВОДЊА СРЕДСТАВА ЗА ЗАШТИТУ БИЉА 

“Службени лист
СФРЈ”, број 36 од 17. V 1991. 

Члан 1.

Овим правилником прописују се услови које у погледу
опреме, уређаја и кадрова морају да испуњавају предузећа, односно друга правна
лица чија је делатност производња средстава за заштиту биља за употребу у
пољопривреди и шумарству (у даљем тексту: произвођачи средстава за заштиту
биља). 

Члан 2. 

Произвођачи средстава за заштиту биља морају имати у
радном односу најмање три радника са високом стручном спремом, и то:
дипломираног хемичара, технолога и стручњака за заштиту биља или биљне
производње. 

Члан 3.

Произвођачи средстава за заштиту биља морају имати
следеће просторије и уређаје: 

1) фабричку халу прилагођену производњи средстава за
заштиту биља, са одговарајућом вентилацијом и прилазом и без прикључка на
директну канализацију, у оквиру које су изграђене: 

- просторије за пријем и смештај сировина, са
издвојеним делом - карантином сировина (отрови I групе); 

- просторије за производњу средстава за заштиту биља. 

У оквиру просторија за производњу средстава за заштиту
биља налазе се: 

- постројења за производњу емулзија (уређаји за пуњење
боца и канистера и реактори са мерном техником у “С” електричном извођењу); 

- постројења за производњу прашина и суспензија; 

- постројења за производњу гранулираних формулација; 

- постројења за производњу флуидних пасти; 

2) складишта сировина за производњу средстава за
заштиту биља, и то: 

- складиште за металну и пластичну бурад и мање
контејнере, са настрешницом; 

- складиште чврстих и прашкастих сировина; 

- складиште растварача (подземно или надземно), са
опремом; 

3) складишта готових средстава за заштиту биља (за
хербициде, а посебно за остала средства за заштиту биља); 

4) уређаје за пречишћавање отпадних вода, са одвајањем:


- атмосферских вода, 

- санитарних вода, и 

- технолошких вода које се пречишћавају; 

5) уређаје за пречишћавање отпадних гасова, који се
“хватају”, испирају и неутралишу; 

6) уређаје за сагоревање неутрошених количина средстава
за заштиту биља и амбалаже изграђене регионално. 

Члан 4. 

Просторије из члана 3. овог правилника морају
испуњавати следеће услове: 

1) да су грађевинско-технички погодне за намену за коју
су одређене, односно да су зидови, подови и таванице изграђени од тврдог
незапаљивог материјала, да су глатких површина и да се могу брзо и лако
чистити; 

2) да су осветљене и аклиматизоване за правилан и
безбедан рад уређаја и смештај сировина, полупроизвода и готових средстава за
заштиту биља; 

3) да су опрема и уређаји у просторији распоређени тако
да је могуће несметано одвијање процеса рада у свим фазама, без ризика и
могућности замене и мешања различитих сировина и њихових компонената; 

4) ако се процес производње једног средства за заштиту
биља одвија у више просторија, да су те просторије повезане како би се
производња обављала без икаквих сметњи и утицаја на квалитет производа; 

5) да обезбеђују транспорт сировина и готових средстава
за заштиту биља; 

6) да су грађевински заштићене тако да је немогуће
просипање, односно разливање сировина и готових средстава за заштиту биља. 

Члан 5. 

Произвођачи средстава за заштиту биља морају имати
одговарајућу опрему која испуњава следеће услове: 

1) да је погодна за употребу према техничким
карактеристикама и капацитету; 

2) да је могуће редовно одржавање и чишћење; 

3) да обезбеђује заштиту од сваког загађивања у процесу
производње; 

4) да обезбеђује сталну сигурност у процесу производње;


5) да је у току производње обележена видним ознакама
које садрже назив, број серије и друге податке о средству за заштиту биља. 

Члан 6. 

Произвођачи средстава за заштиту биља морају имати
одговарајућу лабораторију за контролу квалитета тих средстава. 

Члан 7. 

Произвођачи средстава за заштиту биља морају имати
посебну просторију за гардеробу, са санитарним чвором, и просторију за
административне и друге послове. 

Члан 8. 

Произвођачи средстава за заштиту биља морају испунити
услове прописане овим правилником у року од две године од дана ступања на снагу
овог правилника. 

Испуњење услова из овог правилника контролише савезни
орган управе надлежан за послове заштите биља. 

Члан 9. 

Овај правилник ступа на снагу осмог дана од дана
објављивања у “Службеном листу СФРЈ”. 





Бр. 6/0-04-184/001 

20. марта 1991. године 

Београд

Савезни секретар

за пољопривреду

др Стево Мирјанић, с. р.









