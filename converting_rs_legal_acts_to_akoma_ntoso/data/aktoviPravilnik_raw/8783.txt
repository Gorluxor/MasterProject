



На основу члана 179. и 271. Закона о ваздушној
пловидби (“Службени лист СФРЈ”,
бр. 45/86), Директор Савезне управе
за контролу летења прописује



ПРАВИЛНИК

О СЛУЖБЕНОМ ОДЕЛУ
ОСОБЉА КОНТРОЛЕ ЛЕТЕЊА И ОСОБЉА МЕТЕОРОЛОШКОГ ОБЕЗБЕЂЕЊА ВАЗДУШНЕ ПЛОВИДБЕ

„Службени лист
СФРЈ”, број 13 од 27. 

фебруара 1987.

I. ОПШТЕ ОДРЕДБЕ

Члан 1.

Овим правилником одређује се боја и крој службеног
одела, ознаке на службеном оделу, врсте материјала, време трајања и начин
коришћења службеног одела особља контроле летења, техничког особља контроле
летења, особља технолошке припреме контроле летења и везе контроле летења и
особља које врши послове метеоролошког обезбеђења ваздушне пловидбе у Савезној
управи за контролу летења (у даљем тексту: радници).

II. ПРАВО И ОБАВЕЗА
НОШЕЊА СЛУЖБЕНОГ ОДЕЛА

Члан 2.

Службено одело радника из члана 1. овог правилника је,
зависно од сезоне, зимско и летње.

Зимско службено одело носи се од 15. октобра, а летње
службено одело – од 1. априла сваке године.

Зависно од климатских прилика, зимско, односно летње
службено одело може се носити и ван периода утврђеног у ставу 1. овог члана.

Члан 3.

Зимско службено одело састоји се од сакоа, панталона,
односно сукње, мантила са улошком, кошуље, кравате и ципела.

Летње службено одело састоји се од летњег сакоа, летњих
панталона, односно сукње, кошуље, кравате и ципела.

Као делови зимског, односно летњег одела, у смислу
става 1, односно става 2. овог члана, сматрају се два пара панталона, односно
две сукње, две кошуље и две кравате, као и један пар плитких ципела црне боје, које
се носе уз зимско и уз летње службено одело.

III. БОЈА И КРОЈ
ЗИМСКОГ СЛУЖБЕНОГ ОДЕЛА

Члан 4.

Панталоне, односно сукња, сако и мантил су тегет боје и
израђени су од вунене ткнанине, осим мантила који је израђен од диолен-тканине.

Кошуља је беле боје и израђена је од памучне тканине.

Кравата је тегет плаве боје и израђена је од памучне
тканине.

Члан 5.

Зимско службено одело је следећег кроја:

1) сако је на једноредно закопчавање са два дугмета,
стандардног кроја, са џеповима нашивеним са стране. Горњи џеп је са леве
стране, класичног кроја и нашивен. Сако је постављен и на леђима има разрез
дужине 25 cm. Рукави су нормалног кроја, са једним дугметом. Дугмад за сако и
мантил су обична, тегет плаве боје;

2) панталоне су класичног кроја, са два џепа са стране
и једним позади, без манжетни;

3) сукња је равног кроја дужине испод колена;

4) мантил је класичног кроја, са ранглан-рукавима, на
четири дугмета и са косо ушивеним џеповима, дужине испод колена, са улошком од
прошивене пуније вунене тканине;

5) кошуља је типа „montgomery”, са два нашивена џепа у
висини прса, са преклопцем који се закопчава малим дугметом. Ширина џепова је
10 до 12 cm. Рукаци су дуги, са манжетном. На раменима се налазе нараменице
причвршћене једним дугметом.

IV. БОЈА И КРОЈ
ЛЕТЊЕГ СЛУЖБЕНОГ ОДЕЛА

Члан 6.

Сако и панталоне, односно сукња израђени су од лакше
тергал-тканине и исте су боје као и зимско службено одело. Кравата и ципеле
носе се уз летње службено одело.

Члан 7.

Делови летњег службеног одела, осим кошуље, истог су
кроја као и одговарајући делови зимског службеног одела.

Кошуља је типа „montgomery” беле боје, и носи се са
сакоом или без њега. Рукави су кратки, са манжетном.

V. ОЗНАКЕ НА
СЛУЖБЕНОМ ОДЕЛУ

Члан 8.

Радници носе ознаке на службеном оделу, на горњем џепу
сакоа или кошуље, са леве стране.

Члан 9.

Радник је дужан да носи ознаке на службеном оделу.
Ознака садржи симбол државности и ваздухопловства и назив органа. Амблем је
ширине 7 cm, а висине 2,8 cm.

Ознаке су исте и на летњем и на зимском службеном
оделу, а израђене су од метала, тако да се могу преносити на поједине делове
службеног одела.

VI. НАЧИН КОРИШЋЕЊА
СЛУЖБЕНОГ ОДЕЛА

Члан 10.

Службено одело се даје раднику на употребу без накнаде.

Члан 11.

Радници су дужни да за време рада носе службено одело.

Службено одело може се носити и приликом доласка на
рад, односно приликом одласка са рада.

Службено одело радник мора да одржава чисто и уредно.

Члан 12.

Службено одело се не може отуђивати.

На службеном оделу не могу се вршити измене у кроју,
боји и ознакама противно одредбама овог правилника.

VII. ВРЕМЕ ТРАЈАЊА
СЛУЖБЕНОГ ОДЕЛА

Члан 13.

Рок трајања појединих делова службеног одела је
следећи:

а) за мантил са улошком – три године;

б) за остале делове зимског и летњег службеног одела,
укључујући и ципеле – две године.

Рокови из става 1. овог члана почињу тећи од дана кад
је радник примио службено одело.

Члан 14.

Ако радник одсуствује са рада дуже од шест месеци, по
било ком основу, рок трајања службеног одела продужује се за онолико колико је
радник одсусвовао са рада.

Члан 15.

По истеку рока из члана 14. овог правилника, службено
одело прелази у својину радника коме је дато на употребу.

Члан 16.

Радник коме је престао радни однос враћа службено
одело, а може и да га задржи уз плаћање накнаде.

Висина накнаде из става 1. овог члана утврђује се према
набавној цени службеног одела и према времену његове употребе. Сваки започети
месец рачуна се као цео месец.

Одредба члана 1. овог члана неће се примењивати у
случају смрти радника, односно кад радник оде у пензију.

Члан 17.

Ако службено одело по одредбама овог правилника прелази
у својину радника, са одела се скидају све службене ознаке.

Члан 18.

Радник мора од сопствених средстава да набави службено
одело, односно део службеног одела ако је одело, односно део одела уништено или
знатно оштећено кривицом радника или ако радник одело, односно део одела отуђи.

Ако је службено одело или поједини део службеног одела
уништен или знатно оштећен без кривице радника, радник има право на ново
службено одело, односно на одговарајући део службеног одела.

VIII. ПРЕЛАЗНЕ И
ЗАВРШНЕ ОДРЕДБЕ

Члан 19.

Службено одело по одредбама овог правилника доделиће се
радницима по истеку времена, односно рока трајања предвиђеног за службено одело
које су примили по одредбама раније важећих прописа о службеном оделу.

Члан 20.

Даном ступања на снагу овог правилника престаје да важи
Правилник о службеном оделу ваздухопловног особља Савезне управе за контролу
летења („Службени лист СФРЈ”, бр. 57/80).

Члан 21.

Овај правилник ступа на снагу осмог дана од дана
објављивања у „Службеном листу СФРЈ”.



Бр
01-441/1

12.
јануара 1987. године

Београд 

Директор

Савезне управе за контролу

летења,

Виктор Зупанчић, с.
р.







