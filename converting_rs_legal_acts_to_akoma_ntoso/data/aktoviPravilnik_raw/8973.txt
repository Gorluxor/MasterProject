


	
	Zakon

	


	
				На основу члана 8. став 1. тач. 1) и 5а) и члана 23. Закона о електронским комуникацијама („Службени гласник РС”, бр. 44/10, 60/13 – УС и 62/14), члана 66. став 1. тачка 9) и члана 82. ст. 1–3. Закона о поштанским услугама („Службени гласник РС”, бр. 18/05, 30/10 и 62/14) и члана 12. став 1. тач. 1) и 6) и члана 16. став 1. тач. 4) и 5) Статута Регулаторне агенције за електронске комуникације и поштанске услуге („Службени гласник РС”, бр. 125/14 и 30/16),
				Управни одбор Регулаторне агенције за електронске комуникације и поштанске услуге, на седници одржаној 25. октобра 2016. године, доноси 
				
				ПРАВИЛНИК
				о утврђивању висине трошкова за издавање дозволе и висине годишње накнаде за обављање поштанских услуга
				"Службени гласник РС", број 89 од 2. новембра 
				2016.
				
				Уводне одредбе
				Члан 1.
				Овим правилником се утврђује висинa трошкова за издавање лиценце, односно одобрења (у даљем тексту: дозвола), висина годишње накнаде за обављање поштанских услуга, рокови измирења обавеза плаћања и прописује садржина образаца за достављање података од значаја за утврђивање висине годишње накнаде за обављање поштанских услуга.
				Tрошкови за издавање дозволе за обављање поштанских услуга
				Члан 2.
				Висина трошкова за издавање дозволе за обављање поштанских услуга из члана 1. овог правилника износи 18.200,00 динара.
				Поштански оператор је дужан да средства из става 1. овог члана уплати на рачун Регулаторне агенције за електронске комуникације и поштанске услуге (у даљем тексту: Агенција), и то у року од осам дана од дана пријема дозволе.
				Годишња накнада за обављање поштанских услуга
				Члан 3.
				Годишњу накнаду за обављање поштанских услуга утврђује Агенција у висини од 0,4% од оствареног прихода поштанског оператора у обављању поштанских услуга, а у складу са финансијским планом Агенције.
				Остварени приход поштанског оператора у обављању поштанских услуга, за који се плаћа годишња накнада, представља приход који поштански оператор оствари од обављања поштанских услуга у претходној години. 
				Члан 4.
				Годишњу накнаду за обављање поштанских услуга плаћа поштански оператор, у износу који се утврђује на годишњем нивоу, решењем које доноси Агенција, а на основу достављеног годишњег финансијског извештаја и података од значаја за утврђивање висине годишње накнаде за обављање поштанских услуга.
				Податке од значаја за утврђивање висине годишње накнаде за обављање поштанских услуга из става 1. овог члана, поштански оператор доставља на обрасцу:
				1) ИФН ЈПО – Подаци од значаја за утврђивање висине годишње накнаде за обављање поштанских услуга – јавног поштанског оператора за све поштанске услуге које обавља (у даљем тексту: Образац ИФН ЈПО), и
				2) ИФН КПО – Подаци од значаја за утврђивање висине годишње накнаде за обављање поштанских услуга поштанског оператора који обавља поштанске услуге ван домена универзалне поштанске услуге (у даљем тексту: Образац ИФН КПО).
				Образац ИФН ЈПО и Образац ИФН КПО дати су у прилогу овог правилника и чине његов саставни део.
				Поштански оператор је дужан да податке из става 2. овог члана и годишњи финансијски извештај достави Aгенцији најкасније у року од осам дана од дана који је прописима који уређују рачуноводство одређен као дан за достављање финансијских извештаја за јавно објављивање Агенцији за привредне регистре.
				Поштански оператор, који је у обавези да изврши независну ревизију финансијских извештаја, доставља Aгенцији и извештај ревизора за претходну пословну годину, као и кориговане финансијске извештаје најкасније у року од осам дана од дана који је прописима који уређују рачуноводство одређен као дан за достављање истих Агенцији за привредне регистре.
				Поштански оператор који нема обавезу састављања годишњег финансијског извештаја, податке из става 2. овог члана, за претходну пословну годину доставља на начин и у року који је прописан за достављање финансијског резултата пословања, надлежним организационим јединицама Пореске управе Републике Србије.
				Поштански оператор који након издате дозволе у току пословне године отпочне са обављањем поштанских услуга, дужан је да Агенцији достави податке о процењеном приходу од обављања поштанских услуга за ту пословну годину, у року од 15 дана од дана пријема наведене дозволе, а у циљу утврђивања аконтације накнаде за обављање поштанских услуга.
				Податке из претходног става овог члана, поштански оператор доставља на обрасцима из става 2. овог члана.
				Поштански оператор који има обавезу састављања годишњег финансијског извештаја, а који у току пословне године престане са обављањем поштанских услуга дужан је да Агенцији достави податке из ст. 2–5. овог члана, најкасније у року од осам дана од дана, који је прописима који уређују рачуноводство одређен као дан за достављање истих Агенцији за привредне регистре.
				Поштански оператор који нема обавезу састављања годишњег финансијског извештаја, а који у току пословне године престане са обављањем поштанских услуга, дужан је да Агенцији достави податке из става 2. овог члана на начин и у року који је одређен за достављање финансијског резултата пословања, надлежним организационим јединицама Пореске управе Републике Србије.
				Члан 5. 
				На основу података из члана 4. овог правилника, Агенција решењем утврђује годишњу накнаду за обављање поштанских услуга за претходну годину и месечну аконтацију накнаде за текућу годину.
				Висину месечне аконтације из става 1. овог члана, Агенција утврђује решењем у износу који је једнак 1/12 утврђене годишње накнаде за претходну годину, а коју поштански оператор плаћа до доношења решења о утврђивању годишње накнаде за годину за коју се плаћа месечна аконтација накнаде.
				Уколико је износ годишње накнаде, већи од збира плаћених месечних аконтација, поштански оператор је дужан да тај износ уплати у року од 15 дана од дана достављања решења о утврђивању годишње накнаде.
				Уколико је износ годишње накнаде мањи од збира плаћених месечних аконтација, поштански оператор може писаним путем да тражи повраћај више плаћене накнаде. 
				Поштанском оператору се може одобрити одлагање плаћања или плаћање у више ратa, али најкасније до краја календарске године, о чему Агенција доноси решење на основу појединачног захтева.
				Прелазне и завршне одредбе 
				Члан 6.
				Даном ступања на снагу овог правилника престаје да важи Правилник о утврђивању трошкова за издавање дозвола и годишње накнаде за обављање поштанских услуга („Службени гласник РС”, бр. 14/10, 54/13 и 25/15).
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				
				Број 1-04-3400-6/16
				У Београду, 25. октобра 2016. године
				Председник Управног одбора, 
				Драган Ковачевић, с.р.
				ОБРАСЦИ
				
				
				Образац ИФН ЈПО – Подаци за утврђивање висине накнаде за 
				обављање поштанске делатности јавног поштанског оператора 
				_____. годину
				
				Образац ИФН КПО – Подаци за утврђивање висине накнаде за обављање поштанске 
				делатности за поштанске оператере који обављају поштанске услуге ван домена универзалне поштанске услуге 
				за _____. годину
	

