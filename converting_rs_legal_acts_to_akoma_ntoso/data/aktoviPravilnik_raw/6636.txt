


На основу члана 51. став 3. Закона о равноправности полова („Службени гласник РС”, број 104/09),
Министар рада и социјалне политике доноси


ПРАВИЛНИК 
о евиденцији и документацији о правноснажним одлукама судова о заштити због дискриминације полова 
„Службени гласник РС“, број 98 од 24. децембра 2010.

	
	
Члан 1.
Овим правилником уређује се начин вођења евиденције и документације о свим правноснажним одлукама судова донетим у парницама за остваривање грађанскоправне заштите због дискриминације по основу пола. 

Члан 2.
Евиденцију и документацију о правноснажним одлукама судова донетим у парницама за остваривање грађанскоправне заштите због дискриминације по основу пола води министарство надлежно за послове равноправности полова.
Документацијом у смислу овог правилника сматрају се:
1) правноснажна одлука суда донета у парници за остваривање грађанскоправне заштите због дискриминације по основу пола;
2) евиденциони картон о правноснажним одлукама донетим у парницама за остваривање грађанскоправне заштите због дискриминације по основу пола (у даљем тексту: евиденциони картон);
3) уверење о подацима из евиденционог картона (у даљем тексту: уверење).
Евиденциони картон из става 2. тачка 2. и уверење из става 2. тачка 3. овог члана одштампани су уз овај правилник и чине његов саставни део. 

Члан 3.
У евиденциони картон уписују се следећи подаци:
1) подаци о суду и судској одлуци, и то:
(1) назив суда који је донео одлуку,
(2) седиште суда,
(3) број и датум доношења одлуке,
(4) датум правноснажности одлуке;
2) подаци о тужбеном захтеву, и то:
(1) утврђивање да је извршена дискриминација по полу,
(2) забрана вршења радњи од којих прети повреда,
(3) забрана даљег предузимања односно понављања радњи које су изазвале повреду,
(4) стављање ван промета средстава и предмета којима је извршена повреда,
(5) отклањање повреда и успостављање положаја и стања пре извршене повреде,
(6) накнада материјалне и нематеријалне штете;
3) подаци о привременој мери, и то:
(1) донета на захтев странке у парници,
(2) донета по службеној дужности,
(3) није донета.

Члан 4.
Министарство надлежно за послове равноправности полова издаје уверење о чињеницама о којима води службену евиденцију у складу са законом којим се уређује општи управни поступак. 

Члан 5.
Документација о правноснажним одлукама судова донетим у парницама за остваривање грађанскоправне заштите због дискриминације по основу пола чува се у архиви министарства надлежног за равноправност полова у складу са законом и прописима којима се уређује канцеларијско пословање органа државне управе.

Члан 6.
Овај правилник ступа на снагу наредног дана од дана објављивања у „Службеном гласнику Републике Србије”.

Број 110-00-00005/2010-01 
У Београду, 17. децембра 2010. године
Министар, 
Расим Љајић, с.р. 



