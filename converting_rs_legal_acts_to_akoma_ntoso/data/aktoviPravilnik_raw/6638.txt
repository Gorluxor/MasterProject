


	
	Zakon

	


	
			На основу члана 44. став 3, члана 52. став 4, члана 53. став 3. и члана 55. Закона о националним саветима националних мањина („Службени гласник РС”, бр. 72/09, 20/14 – УС, 55/14 и 47/18),
			Министар државне управе и локалне самоуправе доноси
			ПРАВИЛНИК
			о начину вођења посебног бирачког списка националне мањине
			"Службени гласник РС", број 61 од 8. августа 
			2018.
			Члан 1.
			Овим правилником ближе се уређују начин вођења посебног бирачког списка националне мањине (у даљем тексту: посебан бирачки списак) и друга питања која су од значаја за потпуно, тачно и ажурно вођење посебног бирачког списка.
			Члан 2.
			Изjaва o пoдржaвaњу зaхтeвa зa oбрaзoвaњe пoсeбнoг бирaчкoг спискa (Образац 1) одштампана је уз овај правилник и чини његов саставни део.
			Члан 3.
			Упис у посебан бирачки списак врши се искључиво на лични захтев припадника националне мањине, који се својеручно потписан подноси у писаној форми органу јединице локалне самоуправе према месту пребивалишта, односно месту боравишта за интерно расељена лица.
			Захтев за упис у посебан бирачки списак (Образац 2) одштампан је уз овај правилник и чини његов саставни део.
			Члан 4.
			Орган управе јединице локалне самоуправе, по пријему захтева за упис у посебан бирачки списак, по службеној дужности врши увид у јединствени бирачки списак који се води у Републици Србији, ради утврђивања постојања општих услова за стицање активног бирачког права код подносиоца захтева.
			Ако орган управе јединице локалне самоуправе на основу извршеног увида утврди да су испуњени општи услови из става 1. овог члана, доноси решење о упису у посебан бирачки списак.
			Ако орган управе јединице локалне самоуправе утврди да подносилац захтева не испуњава опште услове за стицање бирачког права, доноси решење којим се захтев за упис у посебан бирачки списак одбија.
			Члан 5.
			Брисање из посебног бирачког списка врши се по службеној дужности или на основу захтева за брисање, који се својеручно потписан подноси у писаној форми органу управе јединице локалне самоуправе према месту пребивалишта подносиоца захтева, односно месту боравишта за интерно расељена лица.
			Захтев за брисање из посебног бирачког списка (Образац 3) одштампан је уз овај правилник и чини његов саставни део.
			Члан 6.
			Посебан бирачки списак може водити и ажурирати један или више службеника који морају имати овлашћење руководиоца органа и квалификовани електронски сертификат издат од овлашћеног сертификационог тела.
			Ажурирање посебног бирачког списка, у смислу овог правилника, је вршење свих промена у посебном бирачком списку (упис, брисање, измена, допуна или исправка) на начин и по поступку утврђеним законом.
			Министарство надлежно за вођење посебног бирачког списка (у даљем тексту: Министарство) преузима податке преко веб сервиса из јединственог бирачког списка који су потребни за ажурирање и вршење промена по службеној дужности o бирaчимa кojи су уписaни у посебном бирачком списку.
			Члан 7.
			Право на увид у посебан бирачки списак има сваки припадник националне мањине у циљу провере личних података уписаних у посебан бирачки списак.
			Увид у део посебног бирачког списка може се извршити непосредно у општинској, односно градској управи у којој припадник националне мањине има пребивалиште, односно боравиште за интерно расељена лица, у складу са законом који уређује заштиту података о личности.
			Увид у посебан бирачки списак, у складу са законом који уређује заштиту података о личности, може се извршити и електронским путем на званичној интернет страници Министaрства.
			Oвлашћени представници подносилаца потврђених изборних листа имају право увида у посебан бирачки списак, као и увида у службену документацију на основу које орган надлежан за вођење посебног бирачког списка врши упис, брисање, измене, допуне или исправке бирачког списка, у складу са законом.
			Члан 8.
			Решење о закључењу посебног бирачког списка доноси и потписује министар надлежан за вођење посебног бирачког списка (у даљем тексту: Министар) или лице које он овласти и оверава се печатом Министарства.
			Министарство оверава штампане изводе из тог списка разврстане по јединицама локалне самоуправе и бирачким местима.
			Штампани изводи из посебног бирачког списка оверавају се на тај начин што се на последњој страници извода штампа редни број бирача са којим је закључен извод, потпис Министра или овлашћеног лица и отисак печата Министарства.
			Након закључења посебног бирачког списка општинска, односно градска управа захтев за упис промена у посебан бирачки списак, са прилозима, доставља електронским путем Министарству без одлагања, а најкасније следећег дана уколико је захтев примљен непосредно пре истека радног времена.
			Члан 9.
			Разврставање бирача на бирачка места утврђена решењем Републичке изборне комисије за јединицу локалне самоуправе, до момента закључења посебног бирачког списка и са стањем уписаним у посебан бирачки списак пре његовог закључења, врше општинске, односно градске управе.
			По закључењу посебног бирачког списка разврставање бирача на бирачка места за све јединице локалне самоуправе врши Министарство уз техничку и другу помоћ градских и општинских управа.
			Члан 10.
			Даном ступања на снагу овог правилника престаје да важи Правилник о начину вођења посебног бирачког списка националне мањине („Службени гласник РС”, бр. 72/14 и 81/14 – исправка).
			Члан 11.
			Овај правилник ступа на снагу наредног дана од дана објављивања у „Службеном гласнику Републике Србије”.
			Број 110-00-00189/2018-27 
			У Београду, 6. августа 2018. године
			Министар, 
			Бранко Ружић, с.р.
			Прилози
			Образац 1 -Изјава 
			припадника националне мањине о подржавању захтева за образовање 
			посебног бирачког списка
			Образац 2 -Захтев 
			у посебан бирачки списак ____________ националне мањине
			Образац 3 -Захтев 
			за брисање из посебног бирачког списка ____________ националне 
			мањине
			
	

