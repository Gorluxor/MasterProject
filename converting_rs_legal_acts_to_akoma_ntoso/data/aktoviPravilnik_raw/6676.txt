





На
основу члана 413. став 2. Закона о служби у оружаним снагама (Службени лист
СФРЈ, бр. 7/85, 20/89, 40/89 и 26/90), савезни секретар за народну одбрану
прописује





ПРАВИЛНИК
	
	
	
	о оспособљавању лица којима је престала активна војна служба

„Службени
лист СФРЈ”, број 4 од 17. јануара 1992.





Члан
1.

Лице које по одредби
члана 413. став 1. Закона о служби у оружаним снагама (у даљем тексту: Закон)
има право на оспособљавање за другу службу има и право на накнаду за то
оспособљавање.



Члан
2.

Оспособљавање може да
траје за стицање:

1) средње стручне
спреме – до четири године;

2) више стручне
спреме – до две године;

3) високе стручне
спреме – до пет година.



Члан
3.

Оспособљавање за
другу службу врши се редовним или ванредним школовањем у школама и другим
образовно-васпитним установама ван ЈНА.



Члан
4.

Лицу на
оспособљавању припада накнада за време оспособљавања у висини личног дохотка
који је одређен за део личног дохотка по чину водника.

Лицу из става 1.
овог члана накнада припада од почетка школске године и траје свих дванаест
месеци у години.

Право на накнаду
припада до краја месеца у коме се завршава настава последње године школовања.



Члан
5.

На почетку школске
године лицу на оспособљавању припада једнократна накнада за набавку школског
прибора, и то у висини 50% од износа месечне накнаде из члана 4. став 1. овог
правилника.



Члан
6.

Лице из члана 1.
овог правилника подноси писмени захтев за признавање права на накнаду за
оспособљавање у року од годину дана од дана престанка активне војне службе.

Захтев садржи следеће
податке:

1) презиме, име и
адресу подносиоца захтева;

2) школску спрему
стечену у ЈНА;

3) назив школе,
односно факултета који жели да похађа;

4) време за које
траје оспособљавање.

Уз захтев се прилаже
оверен препис сведочанства којим се доказује школска спрема стечена у ЈНА, акт
о престанку службе у ЈНА и доказ да није у радном односу.

Захтев се подноси
војној јединици, односно војној установи у којој је војно лице било на служби
пре престанка активне војне службе.

Ако је војна
јединица, односно војна установа из става 4. овог члана расформирана, захтев се
подноси претпостављеној команди, а ако ни ње нема – Персоналној управи Савезног
секретаријата за народну одбрану.



Члан
7.

Решење о праву на
оспособљавање доноси командант војне области, војнопоморске области, ратног
ваздухопловства и противваздушне одбране, а у Савезном секретаријату за народну
одбрану – начелник Персоналне управе.



Члан
8.

Решењем о праву на
оспособљавање одређује се и износ накнаде за оспособљавање, време трајања
оспособљавања и рок у коме је лице на оспособљавању дужно да доставља неопходне
податке о току школовања.



Члан
9.

Накнада за
оспособљавање исплаћује се месечно уназад на терет финансијског плана ЈНА.



Члан
10.

Старешина из члана
7. овог правилника дужан је да прати рад и успех у току школовања лица на
оспособљавању, тражећи податке из школе, односно факултета о постигнутом успеху
корисника накнаде, по завршетку школске године.



Члан
11.

Лицу на
оспособљавању престаје право на накнаду за оспособљавање када:

1) заврши
оспособљавање;

2) ступи у радни
однос;

3) истекне време
које је решењем из члана 7. овог правилника одређено за оспособљавање;

4) не постигне успех
који је предвиђен за наставак школовања;

5) писмено изјави да
не намерава да се даље оспособљава.

Лицу коме би право
на оспособљавање престало према тачки 3. став 1. овог члана може се, решењем,
време коришћења тог права продужити ако је због болести спречено да се оспособи
у року који је одређен решењем, с тим да укупно време оспособљавања не може
трајати дуже од пет година.



Члан
12.

Даном ступања на
снагу овог правилника престаје да важи Правилник о оспособљавању лица којима је
престала активна војна служба („Службени лист СФРЈ”, бр. 62/74).



Члан
13.

Овај правилник ступа
на снагу осмог дана од дана објављивања у „Службеном листу СФРЈ”.



Р. в. п. бр. 62

30. децембра 1991.
године

Београд

Савезни секретар за
народну

одбрану, генерал
армије


Вељко Кадијевић, с.
р.





