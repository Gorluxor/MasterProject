
На основу члана 69. став 2. Закона о заштити ваздуха („Службени гласник РС”, број 36/09),
Mинистар животне средине и просторног планирања доноси

ПРАВИЛНИК
о начину размене информација о мерним местима у државној и локалној мрежи, техникама мерења, као и о начину размене података добијених праћењем квалитета ваздуха у државној и локалним мрежама
"Службени гласник РС", број 84 од 12. новембра 2010.

Члан 1.
Овим правилником се прописује начин размене информација о мерним местима у државној и локалним мрежама и техникама мерења, као и начин размене података добијених праћењем квалитета ваздуха у државној и локалним мрежама.
Члан 2.
Информациони систем квалитета ваздуха, у складу са законом којим се уређује заштита ваздуха, саставни је део јединственог информационог система заштите животне средине и садржи:
1) податке државне мреже и локалних мрежа за праћење квалитета ваздуха, као и податке који су добијени мерењем од стране оператера;
2) податке о супстанцама које оштећују озонски омотач;
3) податке из Националног инвентара емисије гасова са ефектом стаклене баште и одстрањених количина ових гасова путем понора;
4) податке из Националног инвентара ненамерно испуштених дуготрајних органских загађујућих супстанци;
5) мере и планове за заштиту и побољшање квалитета ваздуха;
6) мере и планове за ублажавање климатских промена;
7) мере и планове за заштиту озонског омотача;
8) податке о прекорачењу концентрација опасних по здравље људи и мере заштите здравља људи и животне средине у таквим случајевима;
9) податке о органима државне управе и о овлашћеним правним лицима која обављају послове мониторинга квалитета ваздуха и мерења нивоа загађујућих материја и емисије;
10) податке из регистра извора загађивања ваздуха;
11) податке о извршеном инспекцијском надзору и изреченим мерама;
12) друге податке од значаја за квалитет ваздуха.
Државни органи и организације, оператери и овлашћена правна лица дужни су да благовремено и без накнаде достављају податке из своје надлежности, као и друге податке који су потребни за вођење информационог система о квалитету ваздуха Агенцији за заштиту животне средине (у даљем тексту: Агенција) у циљу израде планова и извештаја, у складу са законом којим се уређује заштита ваздуха.
Подаци из информационог система квалитета ваздуха се користе за размену информација о мерним местима у државној и локалној мрежи, техникама мерења, као и за размену података добијених праћењем квалитета ваздуха у државној и локалним мрежама, у складу са законом којим се уређује заштита ваздуха.
Члан 3.
Државни органи и организације, оператери и овлашћена правна лица достављају и преузимају информације и податке из члана 2. став 3. овог правилника за потребе извршења послова из својих надлежности електронским преносом попуњених образаца преко интернет портала Агенције.
Попуњавање образаца из става 1. овог члана врши се у складу са упутством за обављање електронског преноса информација о мерним местима у државној и локалној мрежи и техникама мерења и података добијених праћењем квалитета ваздуха у државној и локалним мрежама које је саставни део тих образаца.
Обрасци из става 1. и упутство из става 2. овог члана јавно су доступни у електронској форми на интернет порталу Агенције.
Члан 4.
Размена информација и података из члана 2. став 3. овог правилника врши се само ако су те информације и подаци исправни, односно проверени према прописаним методама мерења и захтевима стандарда SRPS ISO/IEC 17025 и пропису којим се уређују услови за мониторинг и захтеви квалитета ваздуха.
Информације и подаци из члана 2. став 3. овог правилника преводе се у ISO 7.168 други унапређен формат, NASA-AMES 10001/1010, DEM (1) компатибилном формату или у DEM бази података.
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.

Број 110-00-189/2010-05
У Београду, 8. новембра 2010. године
Министар,
др Оливер Дулић, с.р.
