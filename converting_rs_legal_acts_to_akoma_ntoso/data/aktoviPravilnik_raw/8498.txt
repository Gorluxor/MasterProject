



На основу члана 47. став 3. и члана 38. Закона о
заштити биља од
болести и штеточина које угрожавају целу земљу (“Службени лист СФРЈ”, бр. 74/89), савезни
секретар
за
пољопривреду доноси



ПРАВИЛНИК

О
УСЛОВИМА КОЈЕ МОРАЈУ ИСПУЊАВАТИ ПРЕДУЗЕЋА, ОДНОСНО ДРУГА ПРАВНА ЛИЦА ЧИЈА ЈЕ
ДЕЛАТНОСТ ПРОМЕТ СРЕДСТАВА ЗА ЗАШТИТУ БИЉА НА ВЕЛИКО И МАЛО 

„Службени
лист СФРЈ”, број 36 од 17. V 1991. 

Члан
1.

Овим правилником
прописују се услови у погледу кадрова, одговарајућих просторија за смештај,
чувања и издавања средстава за заштиту биља и давања упутства потрошачима о
начину употребе тих средстава, које морају да испуњавају предузећа, односно
друга правна лица (у даљем тексту: предузећа) која се баве прометом средстава
за заштиту биља на велико и мало. 

Предузећа из става
1. овог члана морају испуњавати и друге услове у погледу техничких и
санитарно-хигијенских услова просторија, сходно законским прописима о промету
отрова. 

Члан
2. 

Предузећа која се
баве прометом средстава за заштиту биља на велико морају у радном односу имати
радника са одговарајућом високом стручном спремом за заштиту биља или биљне
производње, који ће се старати о смештају, чувању и издавању средстава за
заштиту биља потрошачима. 

Предузећа која се
баве прометом средстава за заштиту биља на мало дужна су да у свакој продавници
имају у радном односу радника са одговарајућом високом стручном спремом за
заштиту биља или биљне производње, који ће се старати о смештају, чувању и
издавању средстава за заштиту биља и давати потрошачима упутства о начину употребе
тих средстава. 

Под високом стручном
спремом за заштиту биља или биљне производње, у смислу ст. 1. и 2. овог члана,
подразумева се завршен пољопривредни факултет – смер општи, ратарски, заштите
биља, воћарско-виноградарски и хортикултуре или шумарски факултет – шумарски
смер. 

Члан
3. 

Објекти који служе
за смештај, чување и издавање, односно стављање у промет средстава за заштиту
биља на велико (у даљем тексту: складишта) морају имати посебну просторију за
складиштење средстава за заштиту биља одговарајућег капацитета, просторију за
стручњака из става 1. члан 2. овог правилника, просторију за гардеробу и
санитарни чвор. 

Члан
4. 

У складиштима морају
бити изграђени рафови (пелете) који су довољно одвојени ради манипулисања
приликом смештаја и издавања средстава за заштиту биља. 

Жичаном преградом
мора се посебно издвојити простор за складиштење средстава за заштиту биља из I
групе отрова, који се посебно закључава. 

Члан
5. 

Поред просторија из
члана 4. овог правилника, складишта морају имати посебно ограђен простор за
смештај искоришћене амбалаже (пластичне и лимене) и неутрошених средстава за
заштиту биља, који се враћају произвођачу. 

Члан
6. 

Објекти који служе
за смештај, чување и издавање средстава за заштиту биља на мало (у даљем
тексту: пољопривредне апотеке) састоје се од радног дела, продајног дела и
магацинског дела, као и посебне просторије са гардеробним делом и санитарним
чвором. 

Члан
7. 

Радни део служи само
за боравак и рад стручњака из члана 2. овог правилника. У радном делу могу бити
смештени рекламни материјал (проспекти, упутства и друго) и уређаји (стереолупа
и друго) ради детерминације, односно утврђивање биљних болести, штеточина и
корова. 

Стручњак из става 1.
овог члана издаје потрошачу, односно купцу писмену препоруку према обрасцу ПП,
који је одштампан уз овај правилник и чини његов саставни део. Ова препорука се
издаје у два примерка, од којих се један даје купцу, а други задржава стручњак
који је издао препоруку. 

Препоруку из става
2. овог члана може издати и други стручњак за заштиту биља или биљне производње
кога овласти надлежни орган за послове заштите биља у републици, односно
покрајини. 

Члан
8. 

Продајни део служи
за промет средстава за заштиту биља и уређаја и опреме за примену тих
средстава, који су смештени у рафове (пелете). Ако се у продајном делу врши
промет семена и садног материјала, они морају бити смештени у посебно издвојен
простор (бокове) продајног дела. 

Средства за заштиту
биља из става 1. овог члана издају се само на основу писмене препоруке коју су
потписали стручњаци из члана 2. овог правилника. 

Члан
9. 

Магацински део служи
за смештај средстава за заштиту биља и уређаја и опреме за примену тих
средстава, као и за смештај семена и садног материјала у посебно издвојен
простор (бокове). 

У продајном и
магацинском делу мора бити уграђена одговарајућа вентилација, која обезбеђује
да концентрација штетних гасова и аеросола не буде већа од максимално дозвољене
концентрације. 

Члан
10. 

Поред просторија из
члана 6. овог правилника, пољопривредне апотеке морају имати посебно ограђен
простор или контејнере за смештај искоришћене амбалаже и неутрошених средстава
за заштиту биља, који се враћају произвођачу. 

Члан
11. 

Средства за заштиту
биља која спадају у I групу отрова не могу се држати и продавати у
пољопривредним апотекама. 

Члан
12. 

Свака пољопривредна
апотека мора имати приручну апотеку ради пружања прве помоћи у случају
евентуалног тровања. 

Члан
13. 

Предузећа, односно
друга правна лица која се баве прометом средстава за заштиту биља на велико и
мало морају испуњавати услове предвиђене овим правилником у року од једне
године од дана доношења овог правилника. 

Републички, односно
покрајински орган надлежан за послове заштите биља контролише да ли су испуњени
услови из овог правилника. 

Члан
14. 

Овај правилник ступа
на снагу осмог дана од дана објављивања у „Службеном листу СФРЈ”. 





Бр. 6/0-04-186/001 

20. марта 1991. године 

Београд

Савезни секретар

за пољопривреду

др Стево Мирјанић, с. р.









Образац
ПП

ПРЕПОРУКА

О
ИЗДАТОМ СРЕДСТВУ ЗА ЗАШТИТУ БИЉА 


 
  
  1. Име, презиме и адреса купца 
  
  
  ____________________________________
  
 
 
  
  2. Назив средства и активне 
  материје 
  
  
  ____________________________________
  
 
 
  
  3. Намена средства, односно 
  које биљне
  болести, штето-
  чине или
  корове сузбија и на 
  којим
  усевима и засадима 
  се може
  применити 
  
  
  ____________________________________
  
 
 
  
  4. Количина, односно концен-
  трација
  примене 
  
  
  ____________________________________
  
 
 
  
  5. Потребна количина средства 
  за
  одређену површину 
  
  
  ____________________________________
  
 
 
  
 
 
  
  ________________________
  
  
  М.П.
  
  
  ___________________________
  
 
 
  
  (Место и датум издавања)
  
  
  или
  факсимил
  
  
  (Потпис
  стручњака који је издао упутство)
  
 
 
  
  
  
  
 






