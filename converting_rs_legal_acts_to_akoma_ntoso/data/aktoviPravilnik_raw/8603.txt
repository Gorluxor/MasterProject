



Редакцијски пречишћен текст
На основу члана 7. став 3. Закона о јавним складиштима за пољопривредне производе („Службени гласник РС”, број 41/09),
Министар пољопривреде, шумарства и водопривреде доноси
ПРАВИЛНИК
о утврђивању висине чланарине и динарског износа по тони ускладиштених пољопривредних производа које јавно складиште за пољопривредне производе плаћа Компензационом фонду
“Службени гласник РС“, бр. 15 од 19. марта 2010, 44 од 17. јуна 2011.
Члан 1.
Овим правилником утврђује се висина чланарине и динарски износ по тони ускладиштених пољопривредних производа које јавно складиште за пољопривредне производе (у даљем тексту: јавно складиште) плаћа Компензационом фонду.
Члан 2.
Јавно складиште, у складу са законом којим се уређују јавна складишта за пољопривредне производе:
1) после добијања дозволе, а пре уписа у Регистар јавних складишта уплаћује у корист Компензационог фонда чланарину у једнократном годишњем износу;
2) уплаћује Компензационом фонду динарски износ по свакој тони ускладиштених пољопривредних производа.
Јавно складиште обавезу из става 1. тачка 2) овог члана извршава месечним уплатама за све време обављања делатности у складу са постојећом дозволом за рад јавног складишта и то од 1. до 5. у текућем месецу за ускладиштену робу у претходном месецу, у складу са законом којим се уређују јавна складишта за пољопривредне производе.
Члан 3.
Висина чланарине из члана 2. став 1. тачка 1) овог правилника утврђује се у износу од 1.000 динара.
Члан 4.
Динарски износ по тони ускладиштених пољопривредних 
производа који јавно складиште бесповратно уплаћује Компензационом фонду 
утврђује се у износу од 0,12 евра по тони ускладиштених житарица и индустријског 
биља, односно у износу од 0,50 евра по тони ускладиштеног воћа и поврћа у свежем 
или полупрерађеном стању, по средњем званичном курсу Народне банке Србије на дан 
уплате.
*Службени гласник РС, број 44/2011
Члан 5.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-00058/2010-09
У Београду, 12. марта 2010. године
Министар,
др Саша Драгин, с.р.
