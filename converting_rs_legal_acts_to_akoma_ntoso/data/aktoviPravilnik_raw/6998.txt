


	
	Zakon


	
			На основу члана 25. став 1. Закона о царинској служби („Службени гласник РС”, број 95/18), 
			Министар финансија доноси
			ПРАВИЛНИК
			о поступку издавања службене легитимације царинским службеницима
			"Службени гласник РС", број 67 од 20. септембра 
			2019.
			Члан 1.
			Овим правилником прописује се поступак издавања службенe легитимацијe царинским службеницима.
			Члан 2.
			Образац службене легитимације царинских службеника је правоугаоног облика димензија 60 x 96 mm, тврдо пластифициран, са водоравно одштампаним текстом на заштићеном папиру и тонском подлогом светло плаве боје.
			Предња страна обрасца службене легитимације садржи:
			1) у горњем делу – две траке златно-жуте боје, ширине од по 4 mm (одвојене 2 mm од горње ивице образца, са размаком од 2 mm између њих);
			2) испод друге траке златно жуте боје, на средини обрасца, натпис (исписан црним словима): „РЕПУБЛИКА СРБИЈА”, испод тога, на средини – текст (исписан црним словима): „Министарство финансија”, а испод тог текста, на средини – текст (исписан црним словима): „УПРАВА ЦАРИНА”;
			3) испод текста „УПРАВА ЦАРИНА”, на средини, текст (исписан тамно црвеним словима): „СЛУЖБЕНА ЛЕГИТИМАЦИЈА”, а испод тога, на средини – текст (исписан црним словима): „ЦАРИНСКИ СЛУЖБЕНИК”;
			4) испод текста: „ЦАРИНСКИ СЛУЖБЕНИК”, са леве стране, реч: „Име”, са означеним местом за уписивање имена царинског службеника, а испод тога, са леве стране – реч: „Презиме”, са означеним местом за уписивање презимена царинског службеника;
			5) испод речи: „Презиме”, заштитни холограм са стилизованим грбом Републике Србије, испод тога – текст „(Датум издавања)”, са означеним местом за уписивање датума издавања службене легитимације, а испод тога – ознаку „М. П.” (место за мали печат Министарства финансија – Управе царина, пречника 20 mm);
			6) испод текста: „ЦАРИНСКИ СЛУЖБЕНИК”, са десне стране, место за фотографију у боји, димензија 25 x 30 mm, а испод тога – текст: „Идентификациони број” са означеним местом за уписивање идентификационог броја који се састоји од пет цифара и означава лични идентификациони број царинског службеника;
			7) на средини обрасца, десно од места означеног за печат („М. П.”), реч: „Директор”, са означеним местом за потпис директора;
			8) у доњем делу обрасца једну траку златно жуте боје, ширине 6 mm (одвојена од доње ивице обрасца 2 mm).
			Полеђина обрасца службене легитимације царинских службеника садржи:
			1) у горњем левом углу – дијагоналну траку тамно црвене боје са микротекстом: „СЛУЖБЕНА ЛЕГИТИМАЦИЈА” ширине 8 mm;
			2) испод траке, на средини, реч (исписану црним словима): „ОВЛАШЋЕЊЕ”, а испод тога, на средини – исписан текст (црним словима):
			„Ималац ове легитимације овлашћен је да у обављању послова свог радног места предузима службене радње и мере прописане Царинским законом, Законом о царинској служби и другим прописима.” 
			3) у доњем делу, на средини, серијски број (исписан црном бојом) службене легитимације. 
			Полеђина обрасца службене легитамиције царинских службеника, који су на основу члана 28. став 1. Закона о царинској служби („Службени гласник РС”, брoj 95/18) овлашћени да носе оружје и муницију, поред текста из става 3. тачка 2. овог члана, после тог текста садржи, на средини, и текст:
			„Ималац ове легитимације има право и обавезу да носи службено оружје, а може га употребити под условима и на начин које је прописао министар.”
			Члан 3.
			Захтев за издавање службене легитимације подноси руководилац организационе јединице у којој је царински службеник распоређен (руководилац сектора, руководилац организационе јединице која је ван састава сектора и управник царинарнице).
			Захтев из става 1. овог члана садржи: име и презиме, јединствен матични број грађана (у даљем тексту ЈМБГ), идентификациони број, назив организационе јединице и радно место царинског службеника, датум подношења захтева и потпис руководиоца организационе јединице, односно управника.
			Захтев за издавање службене легитимације (са две фотографије у боји царинског службеника, димензија 25 х 30 mm) доставља се надлежној организационој јединици за људске ресурсе у седишту Управе царина.
			Члан 4.
			Надлежна организациона јединица за људске ресурсе у седишту Управе царина:
			1) уноси у легитимацију име и презиме царинског службеника, његов индентификациони број и датум издавања;
			2) израђује и доставља легитимације организационим јединицама;
			3) води евиденције о задуженим, враћеним (раздуженим) и несталим службеним легитимацијама свих организационих јединица.
			Обрасце службене легитимације набавља надлежна организациона јединица у Сектору за финансијске, инвестиционе и правне послове у седишту Управе царина.
			Члан 5.
			Задужење, враћање (раздуживање) и пријава нестанка службене легитимације обављају се у организационој јединици у којој је царински службеник распоређен, на одговарајућем реверсу, повратници и пријави, који се израђују у три примерка, од којих је:
			1) први примерак – за царинског службеника;
			2) други примерак – за досије царинског службеника, након стављања идентификационог броја у пасивну евиденцију;
			3) трећи примерак – за надлежну организациону јединицу за људске ресурсе у седишту Управе царина. 
			Члан 6.
			Ако царински службеник оштети службену легитимацију, дужан је да је одмах, преко непосредног руководиоца и уз писмено образложење, достави руководиоцу организационе јединице из члана 3. став 1. овог правилника.
			Ако царински службеник изгуби или на други начин остане без службене легитимације, дужан је да о томе одмах обавести непосредног руководиоца и службену легитимацију огласи неважећом у службеном гласилу, доказ о оглашавању уз писмено образложење достави руководиоцу организационе јединице из члана 3. став 1. овог правилника. 
			Надлежни руководилац организационе јединице уз захтев за издавање дупликата, односно нове службене легитимације са две нове фотографије у боји прописаних димензија, доставља надлежној организационој јединици за људске ресурсе у седишту Управе царина и доказе из ст. 1. и 2. овог члана. 
			Члан 7.
			У случају оштећења службене легитимације издаје се дупликат.
			У случају битне промене лика или промене имена и презимена царинског службеника издаје се нова службена легитимација.
			У случају губитка службене легитимације идентификациони број се брише из активне евиденције, а евидентира се у пасивној евиденцији, додељује се нови и издаје нова службена легитимација.
			Члан 8.
			Оштећене, као и пронађене, а оглашене неважећим службене легитимације достављају се надлежној организационој јединици за људске ресурсе у седишту Управе царина, ради уништавања.
			Члан 9.
			Враћене (раздужене) службене легитимације поништавају се бушењем у надлежној организациона јединица за људске ресурсе у седишту Управе царина.
			Члан 10.
			Царински службеник враћа службену легитимацију:
			1) ако му је престао радни однос;
			2) ако је распоређен на радно место на којем нема статус царинског службеника;
			3) ако је распоређен на друге послове за чије обављање је прописана другачија службена легитимација;
			4) за време мировања права и обавеза из радног односа;
			5) за време суспензије.
			Члан 11.
			Службене легитимације које су привремено враћене (мировање права и обавеза из радног односа, суспензија) чувају се у надлежној организационој јединици за људске ресурсе у седишту Управе царина, у металној каси. 
			Члан 12.
			Садржина и изглед службене легитимације царинских службеника (образац) одштампан је уз овај правилник и чини његов саставни део.
			Члан 13.
			Службене легитимације које су издате царинским службеницима до дана почетка примене овог правилника, без овлашћење за ношење оружја, настављају да важе, а нове ће се издавати у складу са одредбама овог правилника.
			Службене легитимације које су издате царинским службеницима, са овлашћењем за ношење оружја, на обрасцу прописаном овим правилником, издаће се у року од шест месеци од дана ступања на снагу овог правилника.
			До замене службених легитимација, важиће службене легитимације издате у складу са раније важећим прописима.
			Члан 14.
			Ступањем на снагу овог правилника престаје да важи Правилник о обрасцу службене легитимације овлашћених царинских службеника („Службени гласник РС”, бр. 18/04, 55/04 и 99/12). 
			Члан 15.
			Овај правилник ступа на снагу осмог дана од дана објављивања у „Служеном гласнику Републике Србије”.
			Број 110-00-00352/2019-08
			У Београду, 5. септембра 2019. године
			Министар,
			Синиша Мали, с.р. 
			
	

