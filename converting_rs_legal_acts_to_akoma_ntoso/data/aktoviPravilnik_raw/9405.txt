


	
	Zakon

	


	
			На основу члана 139. став 2. Закона о социјалној заштити („Службени гласник РС”, број 24/11),
			Министар за рад, запошљавање, борачка и социјална питања доноси
			ПРАВИЛНИК
			о обрасцу и садржају службене легитимације стручних радника центра за социјални рад
			"Службени гласник РС", број 78 од 19. октобра 
			2018.
			Садржај правилника
			Члан 1.
			Овим правилником прописује се образац и садржај службене легитимације стручних радника (у даљем тексту: „службена лица”) запослених у центру за социјални рад.
			Садржај службене легитимације
			Члан 2.
			Службена легитимација садржи следеће податке:
			Предња страна службене легитимације садржи: 
			1) грб Републике Србије;
			2) назив „Република Србија”;
			3) назив министарства надлежног за послове социјалне заштите;
			4) ознаку „Центри за социјални рад”;
			5) назив „Службена легитимација”;
			6) назив града, односно општине;
			7) назив центра за социјални рад;
			8) фотографију имаоца службене легитимације;
			9) име и презиме службеног лица;
			10) потпис службеног лица.
			Полеђина легитимације садржи:
			1) серијски број издате службене легитимације;
			2) датум издавања службене легитимације;
			3) рок важења службене легитимације;
			4) потпис овлашћеног лица за издавање службене легитимације.
			Образац службене легитимације
			Члан 3.
			Образац службене легитимације је правоугаоног облика, у виду вишеслојне картице, величине 85,6 x 54 mm и израђен је у потпуности од поликарбонатног материјала са уграђеним дуалинтерфејс чипом, који има минимум EAL5+ сертификат, плавих и црвених тонова на предњој и задњој страни обрасца.
			Образац службене легитимације израђен је у формату ID-1, у складу са важећим стандардима: ISO/IEC 7810 и ISO/IEC 10373.
			Члан 4.
			Заштитни елементи на обрасцу службене легитимације су: микроштампа, УВ нити, сигурносна невидљива боја која под УВ светлом флуоресцира, апликација сигурносног дифракционог оптички варијабилног елемента јединствене оригинације са елемeнтима државности Републике Србије.
			Образац службене легитимације одштампан је уз овај правилник и чини његов саставни део. 
			Члан 5.
			Службено лице коме је престала дужност, у року од три дана враћа службену легитимацију директору центра за социјални рад који ће је у року од три дана вратити издаваоцу.
			Имаоци службене легитимације издате у складу са одредбама Правилника о обрасцу и садржају службене легитимације стручних радника центра за социјални рад („Службени гласник РС”, број 1/12), исту враћају издаваоцу одмах по добијању службене легитимације издате у складу са овим правилником. 
			Издавалац води евиденцију о свим издатим и неважећим службеним легитимацијама.
			Престанак важења ранијег прописа
			Члан 6.
			Даном ступања на снагу овог правилника престаје да важи Правилник о обрасцу и садржају службене легитимације стручних радника центра за социјални рад („Службени гласник РС”, број 1/12).
			Ступање на снагу
			Члан 7. 
			Овај правилник ступа на снагу даном објављивања у „Службеном гласнику Републике Србије”.
			Број 110-00-00530/2018-14
			У Београду, 28. септембра 2018. године
			Министар,
			Зоран Ђорђевић, с.р.
			
				
					
				
			
	

