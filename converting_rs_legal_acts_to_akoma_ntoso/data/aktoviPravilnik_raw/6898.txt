


	
	Zakon

	


	
				Редакцијски пречишћен текст
				
				
				На основу члана 77а став 5. Закона о јавном тужилаштву („Службени гласник РС”, бр. 116/08, 104/09, 101/10, 78/11 – др. закон, 101/11, 38/12 – УС, 121/12, 101/13, 111/14 – УС, 117/14, 106/15 и 63/16 – УС),
				Државно веће тужилаца доноси
				ПРАВИЛНИК
				о програму и начину полагања испита на коме се проверава стручност и оспособљеност кандидата који се први пут бира на функцију заменика јавног тужиоца
				"Службени гласник РС", бр. 82 од 8. 
				септембра 2017, 91 од 23. новембра 2018.
				Члан 1.
				Овим правилником прописују се програм и начин полагања испита на коме се проверава стручност и оспособљеност кандидата који се први пут бира на функцију заменика јавног тужиоца, орган надлежан за спровођење испита и оцењивање кандидата.
				Члан 2.
				Стручност и оспособљеност кандидата у поступку предлагања за избор за заменика јавног тужиоца који се први пут бира на функцију у јавном тужилаштву (у даљем тексту: кандидат) утврђује се на основу мерила која се изражавају оценама од 1 до 5 према успеху постигнутом на испиту који организује Државно веће тужилаца (у даљем тексту: Веће), у складу са овим правилником. 
				Члан 3.
				Кандидат за заменика јавног тужиоца који се први пут бира на функцију у основном јавном тужилаштву и који је завршио почетну обуку на Правосудној академији није дужан да полаже испит који организује Веће, већ се њему као мерило стручности и оспособљености узима завршна оцена на почетној обуци на Правосудној академији.
				Кандидат који је завршио почетну обуку на Правосудној академији може да полаже испит, у ком случају се том кандидату као мерило стручности и оспособљености узима оцена добијена на испиту.
				Члан 4.
				Испит спроводи Испитна комисија Већа.
				Чланове Испитне комисије именује Веће.
				Испитну комисију чине три члана носиоца јавнотужилачке функције, најмање истог степена јавног тужилаштва за који се врши избор, од којих је најмање један члан Већа.
				Члан 5.
				Испит се састоји од теста и израде изреке оптужног акта.
				Тест се састоји од 20 питања из Законика о кривичном поступку и Кривичног законика, са три понуђена одговора од којих је само један тачан.
				Оцене на тесту су од 1 до 5, и то:
				– од 0 до 10 тачних одговора – оцена 1,
				– од 11 до 12 тачних одговора – оцена 2,
				– од 13 до 14 тачних одговора – оцена 3,
				– од 15 до 16 тачних одговора – оцена 4, и
				– од 17 до 20 тачних одговора – оцена 5.
				Израда изреке оптужног акта подразумева да кандидат на основу постављеног задатка који добија на испиту на празном обрасцу рукописом исписује врсту оптужног акта, степен сумње, садржину изреке и правну квалификацију. 
				Израда изреке оптужног акта се оцењује оценом од 1 до 5, која се добија тако што се појединачне оцене коју је дао сваки члан Испитне комисије саберу и поделе са бројем чланова комисије. 
				Оцена изреке оптужног акта се изражава целим бројем, а заокруживање се врши на следећи начин: 
				– мање од 1,5 – оцена 1,
				– од 1,5 до 2,49 – оцена 2,
				– од 2,5 до 3,49 – оцена 3,
				– од 3,5 до 4,49 – оцена 4,
				– од 4,5 и више – оцена 5.
				Успех на испиту се изражава оценом од 1 до 5.
				Оцена испита се добија тако што се збир оцене теста и оцене изреке оптужног акта подели са 2, с тим што се заокруживање врши на већу оцену.
				Кандидат који је на тесту или изради изреке оптужног акта добио оцену 1 није испунио мерила стручности и оспособљености за први избор за заменика јавног тужиоца. 
				Члан 6.
				Пре полагања испита, овлашћено лице које одреди Испитна комисија (у даљем тексту: oвлашћено лице) проверава идентитет кандидата увидом у личну карту или пасош, и упознаје кандидата са правилима којих се мора придржавати током полагања испита.
				Приликом уласка у просторију за полагање теста кандидат добија идентификациони образац са подацима о личности и образац теста. 
				Приликом уласка у просторију за израду изреке оптужног акта кандидат добија идентификациони образац са подацима о личности и образац за израду изреке оптужног акта.
				Идентификациони образац садржи име, презиме, име једног родитеља и ЈМБГ кандидата.
				Кандидат је дужан да провери тачност података о личности и лично затвори образац.
				По завршетку теста кандидат предаје заједно образац теста и затворен идентификациони образац након што буде прозван од овлашћеног лица.
				Након израде изреке оптужног акта кандидат предаје заједно образац за израду изреке оптужног акта и затворен идентификациони образац.
				Приликом израде теста кандидат нема право да користи литературу, а приликом израде изреке оптужног акта кандидат може да користи само Законик о кривичном поступку и Кривични законик, без коментара и додатне литературе.
				Приликом полагања испита забрањено је коришћење телекомуникационих средстава и других средстава електронске комуникације, као и других приручних средстава. 
				Уколико кандидат на испиту користи недозвољену литературу или средства из става 9. овог члана, биће удаљен са испита, а Испитна комисија ће донети одлуку о искључењу кандидата из даљег тока испита.
				Кандидат из става 10. овог члана сматраће се неоцењеним.
				Члан 7.
				Време за израду теста износи 45 минута.
				Време за израду изреке оптужног акта износи 60 минута.
				На видном месту мора бити истакнут часовник којим ће се мерити време полагања испита.
				Након истека времена за израду теста, односно изреке оптужног акта, кандидат је дужан да затвори образац теста, односно образац за израду изреке оптужног акта и исти без одлагања преда овлашћеном лицу.
				Уколико кандидат, након истека наведеног времена, настави да дописује или исправља тест или изреку оптужног акта, биће удаљен са испита, а Испитна комисија ће донети одлуку о искључењу кандидата из даљег тока испита.
				Кандидат из став 5. овог члана сматраће се неоцењеним.
				Приликом изласка из просторије у којој полаже испит кандидат је дужан да преда образац теста и образац за израду изреке оптужног акта. 
				Кандидат је дужан да после предаје обрасца теста и обрасца за израду изреке оптужног акта напусти просторију.
				Члан 8.
				Овлашћено лице, приликом предаје теста, у присуству кандидата, спаја идентификациони образац, образац теста, лепи шифру на перфорирани део идентификационог обрасца, а потом исту шифру лепи на сам идентификациони образац и на образац теста. 
				Овлашћено лице одсеца перфорирани део идентификационог обрасца на коме се налази шифра и предаје га кандидату, који је кандидат дужан да чува.
				Обезбеђивање анонимности кандидата након израде изреке оптужног акта врши се на начин описан у ст. 1. и 2. овог члана.
				Тест и израда изреке оптужног акта се оцењују тако да чланови Испитне комисије немају увид у идентитет кандидата, већ само у шифру на обрасцу теста и обрасцу за израду изреке оптужног акта.
				Члан 9.
				Оцена коју је кандидат добио на испиту 
				важи неограничено. 
				Уколико кандидат није задовољан оценом на испиту може поново полагати испит на сваком наредном огласу Већа за избор за заменика јавног тужиоца, у ком случају важи оцена са последњег испита.
				*Службени гласник РС, број 91/2018
				Члан 10.
				Oцене које су кандидати остварили на испиту oбјављују се на интернет презентацији Већа. 
				Члан 11.
				Комплетан материјал са испита Испитна комисија доставља Већу ради утврђивања ранг листе кандидата.
				Члан 12.
				Оцена коју је кандидат добио на испиту за проверу стручности и оспособљености спроведеном у складу са Правилником о критеријумима и мерилима за оцену стручности, оспособљености и достојности кандидата у поступку предлагања за заменика јавног тужиоца који се први пут бира („Службени гласник РС”, број 80/16) 
				важи неограничено.
				*Службени гласник РС, број 91/2018
				Члан 13.
				Даном ступања на снагу овог правилника престаје да важи Правилник о критеријумима и мерилима за оцену стручности, оспособљености и достојности кандидата у поступку предлагања за заменика јавног тужиоца који се први пут бира („Службени гласник РС”, број 80/16).
				Члан 14.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број А 703/17
				У Београду, 7. септембра 2017. године
				Председник Државног већа тужилаца,
				Загорка Доловац, с.р.
	

