


	
	Zakon


	
			На основу члана 61. ст. 7. и 8. Закона о ефикасном коришћењу енергије („Службени гласник РС”, број 25/13),
			Mинистар рударства и енергетике доноси
			ПРАВИЛНИК
			о условима за расподелу и коришћење средстава Буџетског фонда за унапређење енергетске ефикасности Републике Србије и критеријумима за изузимање од обавезе вршења енергетског прегледа
			"Службени гласник РС", број 12 од 22. фебруара 
			2019.
			I. УВОДНЕ ОДРЕДБЕ
			Предмет
			Члан 1.
			Овим правилником уређују се ближи услови за расподелу и коришћење средстава Буџетског фонда за унапређење енергетске ефикасности Републике Србије (у даљем тексту: Буџетски фонд), начин расподеле тих средстава, као и начин праћења наменског коришћења средстава и уговорених права и обавеза и критеријуми о изузимању од обавезе вршења енергетског прегледа.
			Корисници средстава
			Члан 2.
			Корисници средстава за унапређење енергетске ефикасности којима се додељују средства, у смислу овог правилника су: 
			1) државни органи и организације;
			2) јединице локалне самоуправе и/или градске општине (у даљем тексту: ЈЛС);
			3) стамбене заједнице успостављене у складу са законом којим се уређује становање и одржавање зграда;
			4) домаћинства – купци енергетски ефикасних уређаја за домаћинство.
			Средства Буџетског фонда додељују се корисницима из става 1. овог члана за финансирање пројеката који након реализације остварују уштеду енергије.
			У зависности од врсте пројекта, услов у погледу минималне уштеде енергије из става 2. овог члана одређује се јавним позивом за доделу средстава Буџетског фонда.
			II. ФИНАНСИРАЊЕ ИЗРАДЕ ТЕХНИЧКЕ ДОКУМЕНТАЦИЈЕ ЗА ПРОЈЕКТЕ ДРЖАВНИХ ОРГАНА И ОРГАНИЗАЦИЈА
			Члан 3. 
			Средствима Буџетског фонда финансира се израда техничке документације за пројекте унапређења енергетске ефикасности у зградама државних органа и организација.
			Зграде из става 1. овог члана одређују се путем јавног позива које расписује министарство надлежно за послове енергетике (у даљем тексту: Министарство).
			Јавни позив из става 2. овог члана се обавезно објављује се на интернет страници Министарства, а најава јавног позива и у најмање једном дневном штампаном медију који излази на територији Републике Србије.
			Израда техничке документације за пројекте из става 1. овог члана додељује се у поступку јавне набавке привредним субјектима регистрованим за једну од делатности које обухватају израду техничке документације. 
			III. ФИНАНСИРАЊЕ ПРОЈЕКАТА ЈЛС
			Пројекти и мере енергетске ефикасности 
			Члан 4.
			Средствима Буџетског фонда финансирају се пројекти унапређења енергетске ефикасности у објектима од јавног значаја у надлежности ЈЛС, који садрже следеће мере енергетске ефикасности:
			1) унапређење термичког омотача зграде, односно свих елемената зграде који раздвајају унутрашњи грејани простор од спољашњег простора и негрејаног простора зграде путем:
			(1) замене спољних прозора и врата и других транспарентних елемената термичког омотача,
			(2) постављања термичке изолације зидова, крова, таваница изнад отворених пролаза, зидова, подова на тлу и осталих делова термичког омотача према негрејаном простору;
			2) унапређење термотехничких система у зграде путем замене система или дела система ефикаснијим системом путем:
			(1) замене постојећег котла ефикаснијим котлом (грејач простора или комбиновани грејач),
			(2) уградње електронски регулисаних циркулационих пумпи,
			(3) уградње термостатских вентила на свим грејним телима,
			(4) уградње уређаја за мерење предате количине топлоте свим појединачним потрошачима,
			(5) уградње топлотних пумпи (грејач простора или комбиновани грејач),
			(6) уградње опреме за даљинску контролу и аутоматску регулацију рада термотехничких система,
			(7) замене постојећих и уградњом нових ефикасних система за климатизацију,
			(8) замене постојећих или уградњом нових система за вентилацију са рекуперацијом топлоте,
			(9) замене постојећих или уградњом нових система за централну припрему потрошне топле воде;
			3) модернизација система унутрашњег осветљења у објектима путем:
			(1) замене извора светлости, односно светиљки,
			(2) инсталирања савремене опреме за контролу и управљање системом унутрашњег осветљења (даљинска контрола, регулатори осветљења и др.);
			4) уградња соларних колектора у инсталацију за централну припрему потрошне топле воде;
			5) модернизација система јавног осветљења у ЈЛС путем:
			(1) замене извора светлости, односно светиљки,
			(2) уградње савремене опреме за контролу и управљање системом осветљења (даљинска контрола, регулатори интезитета осветљења и др.);
			6) друге мере у складу са јавним позивом за доделу средстава Буџетског фонда.
			Сваким пројектом, којим се конкурише за финансирање мера унапређења термичког омотача из става 1. тачка 1) овог члана, на објектима прикљученим на даљински систем грејања или на објектима који поседују централизовани систем грејања, обавезно је предвидети и опремање грејне инсталације са термостатским вентилима, електронски регулисаним циркулационим пумпама и уређајима за мерење предате количине топлоте објекту, уколико таква опрема већ није уграђена.
			Пројектом којим се конкурише за финансирање модернизације система јавног осветљења у ЈЛС из става 1. тачка 5) овог члана, мора се предвидети измештање мерних група јавног осветљења из трафо станица електродистрибуције, за трафо рејоне обухваћене модернизацијом, уколико таква опрема већ није уграђена.
			Максимални износи средстава за финансирање пројеката
			Члан 5.
			Максимални износ средстава Буџетског фонда који се може исплатити по једном пројекту унапређења енергетске ефикасности, у складу са чланом 4. став 1. тач. 1)–4) и 6) овог правилника, је:
			1) до 100% квалификованих трошкова пројекта, за пројекте у ЈЛС које се налазе у девастираним подручјима, у складу са прописима којима се уређује регионална развијеност;
			2) до 70% квалификованих трошкова, за пројекте у другим ЈЛС.
			Квалификовани трошкови пројекта из става 1. овог члана нарочито обухватају трошкове радова и добара за унапређење енергетске ефикасности, а могу обухватити и друге трошкове у складу са јавним позивом. 
			Максимални износ средстава Буџетског фонда који се за унапређење јавног осветљења у ЈЛС може исплатити по једном пројекту, у складу са чланом 4. став 1. тачка 5) овог правилника, је 20% од квалификованих трошкова пројекта.
			У зависности од врсте пројекта, квалификовани трошкови из ст. 1. и 2. овог члана утврђују се јавним позивом за доделу средстава Буџетског фонда.
			Ако се за финансирање пројеката из члана 4. овог правилника обезбеде средства донација, расподела и максимални износ средстава из става 1. тачка 2) и става 2. овог члана може се повећати, у складу са уговором закљученим између Министарства и донатора.
			Ако се током реализације утврди да су стварни трошкови пројекта који се финансира средствима Буџетског фонда по уговору између Министарства и корисника средстава, већи од пројектованих трошкова исказаних у пријави пројекта на јавни позив Министарства из члана 7. овог правилника, висина исплате се не може увећати закључивањем анекса тог уговора, нити новим уговором.
			Начин расподеле средстава Буџетског фонда за финансирање пројеката
			Члан 6.
			Средства Буџетског фонда за финансирање пројеката из члана 4. овог правилника расподељују се у складу са одредбама овог правилника.
			Расподела средстава из става 1. овог члана може се спровести у поступку који има једну или две фазе.
			Поступак који се спроводи у једној фази обухвата расписивање јавног позива, прикупљање и комплетирање пријава на јавни позив, контролу формалне исправности и комплетности пријава, оцењивање и утврђивање листе редоследа пројеката на основу критеријума из јавног позива, доношење акта о финансирању изабраних пројеката, уговарање и реализација пројеката. 
			Поступак који се спроводи у две фазе обухвата:
			1) у првој фази – расписивање јавног позива, прикупљање и комплетирање пријава на јавни позив, контролу формалне исправности и комплетности пријава, оцењивање пројеката на основу критеријума из јавног позива и доношење акта о утврђивању листе редоследа пројеката;
			2) у другој фази – доношење акта о финансирању изабраних пројеката, уговарање и реализација пројеката.
			Јавни позив
			Члан 7.
			Министарство објављује јавни позив за доделу средстава за финансирање пројеката за унапређење енергетске ефикасности из члана 4. овог правилника на објектима од јавног значаја који су у надлежности ЈЛС.
			Јавни позив из става 1. овог члана се обавезно објављује на интернет страници Министарства, а најава јавног позива и у најмање једном дневном штампаном медију који излази на територији Републике Србије.
			Објекти од јавног значаја у надлежности ЈЛС
			Члан 8.
			Објектима из члана 7. став 1. овог правилника сматрају се:
			1) предшколске установе;
			2) школе;
			3) домови здравља;
			4) други објекти од значаја за локалну заједницу.
			Садржај јавног позива
			Члан 9.
			Јавни позив из члана 7. овог правилника садржи:
			1) уводне информације којима се прецизира циљ који Министарство жели постићи реализацијом активности и мера које се финансирају средствима Буџетског фонда и правном оквиру у којем се јавни позив реализује;
			2) информацију које ЈЛС имају право да поднесу пријаву на јавни позив;
			3) пројекте и мере енергетске ефикасности које се финансирају по основу јавног позива и максимални износ средстава који се може доделити за бесповратно финансирање квалификованих трошкова појединачних пројеката или за финансирање квалификованих трошкова пројеката уз делимичну отплату средстава у одређеном износу и у одређеном временском периоду;
			4) максимални број пројеката који се по јавном позиву може финансирати у једној ЈЛС;
			5) услове за доделу средстава;
			6) минималне очекиване уштеде енергије у зависности од врсте пројекта или активности;
			7) посебне услове за чије испуњење подносилац пријаве на јавни позив мора поднети одговарајућу документацију;
			8) документацију коју подносилац мора поднети уз пријавни образац;
			9) информацију о преузимању образаца за подношење пријаве на јавни позив;
			10) критеријуме за оцену и избор пројеката;
			11) начин објављивања одлуке о одобравању средстава за финансирање пројеката по јавном позиву;
			12) поступак одобравања средстава;
			13) начин на који Министарство пружа додатне информације и помоћ подносиоцу пријаве у припреми и подношењу пријаве;
			14) начин подношења пријаве;
			15) рок за подношење пријаве;
			16) прилоге уз јавни позив;
			17) дарочитоегрејаном просторуашњег, као и друге информације.
			Ако за финансирање пројеката из члана 4. овог правилника буду обезбеђена и средства донација, јавни позив може садржати и друге елементе, у складу са уговором о донацији.
			Пријава на јавни позив
			Члан 10.
			Пријава коју на јавни позив подноси ЈЛС садржи пријавни образац са приложеном документацијом.
			Пријавни образац даје се у прилогу јавног позива и садржи нарочито:
			1) опште податке о ЈЛС;
			2) податке о овлашћеном представнику ЈЛС за комуникацију са Министарством;
			3) податке о руководиоцу пројекта;
			4) податке о објекту (згради или систему јавног осветљења) на којем ће пројекат бити реализован;
			5) податке о пројекту;
			6) податке о мерама из члана 4. овог правилника које ће бити примењене реализацијом пројекта;
			7) податке о финансирању пројекта;
			8) списак докумената који се достављају уз пријавни образац.
			Документација која се подноси уз пријавни образац 
			Члан 11.
			Уз пријавни образац из члана 10. овог правилника ЈЛС доставља документацију наведену у јавном позиву за доделу средстава за финансирање примене мера или активности одређених у члану 4. овог правилника.
			Документација из става 1. овог члана садржи нарочито:
			1) техничку документацију у складу са прописима којима је уређена изградња објеката;
			2) студију потписану и оверену од стране одговорног пројектанта, којом се доказује техничко-економска оправданост пројекта унапређења енергетске ефикасности, која садржи нарочито следеће елементе:
			(1) технички опис пројекта, са обавезним пописом и описом радова које је потребно извести,
			(2) попуњен образац очекиване годишње уштеде енергије (у даљем тексту: ОПГ образац), у складу са прописом којим се уређује праћење спровођења акционих планова за енергетску ефикасност у Републици Србији,
			(3) квалификоване трошкове пројекта,
			(4) финансијску анализу и оцену исплативости пројекта са обрачунатим периодом повраћаја средстава;
			4) изјаву о финансирању пројекта и наменском трошењу средстава, у складу с прописима;
			5) лист непокретности за објекат који је предмет пројекта;
			6) другу документацију која се тражи јавним позивом;
			7) другу документацију, у складу са уговором о донацији, ако се пројекат финансира и средствима из донација.
			Уколико се средства додељују у поступку који се спроводи у две фазе, поред документације из става 2. овог члана, у јавном позиву се може предвидети и друга документација.
			Подносилац пријаве на јавни позив за доделу средстава за финансирање пројеката који обухватају само мере из члана 4. став 1. тачка 2) овог правилника, обавезан је да уз пријавни образац поднесе и енергетски пасош којим је утврђено да је објекат на коме се планира реализација пројекта најмање у енергетском разреду „C” (латинично Ц), у складу са прописима којим се уређује издавање сертификата о енергетским својствима зграда.
			Подносилац пријаве, који је обвезник система енергетског менаџмента у складу са законом којим се уређује ефикасно коришћење енергије, на јавни позив за доделу средстава за финансирање пројеката унапређења енергетске ефикасности, уноси податке о потрошњи електричне енергије, топлотне енергије, енергената и воде за објекат за који се конкурише унесе у Информациони систем за енергетски менаџмент у зградама за претходне четири године.
			Критеријуми за избор пројеката
			Члан 12.
			Критеријуми за избор пројеката из члана 4. овог правилника одређују се јавним позивом и садрже нарочито:
			1) врсту мера унапређења енергетске ефикасности из члана 4. овог правилника;
			2) врсту објеката на којима ће се реализовати пројекти;
			3) сопствено учешће у финансирању пројекта, изражено у процентима;
			4) коришћење средстава Буџетског фонда по јавним позивима у претходним годинама;
			5) степен развијености ЈЛС, у складу са прописима којима се уређује регионална развијеност.
			Ако се пројекти из члана 4. овог правилника финансирају средствима донација, критеријуми могу садржати и друге елементе осим елемената из става 1. овог члана, у складу са уговором о донацији.
			Јавним позивом се одређује максимални број бодова по сваком од критеријума и број бодова по поткритеријумима, ако су поткритеријуми дефинисани у оквиру појединих критеријума.
			Укупан максимални број бодова по свим критеријумима и поткритеријумима примењеним на поједини пројекат не може прећи 100.
			Оцењивање пројеката и утврђивање листе редоследа пројеката
			Члан 13.
			Утврђивање листе редоследа пројеката из члана 4. овог правилника, врши се применом критеријума из члана 12. овог правилника.
			У случају када се поступак доделе средстава спроводи у једној фази, листа редоследа пројеката је део акта о финансирању пројеката из члана 14. став 1. овог правилника.
			У случају када се поступак доделе средстава спроводи у две фазе, као део поступка у првој фази, Министарство доноси акт о утврђивању листе редоследа пројеката. 
			Пројекти енергетске ефикасности који се реализују на објектима из члана 8. овог правилника оцењују се одвојено и независно од пројеката за јавно осветљење.
			Првенство при додели средстава имају ЈЛС из девастираних подручја, уколико је то предвиђено јавним позивом.
			Акт из става 3. овог члана објављује се на интернет страници Министарства.
			Одобравање финансирања пројеката 
			Члан 14.
			И у случају када се поступак доделе средстава спроводи у једној фази и у случају када се тај поступак спроводи у две фазе, финансирање пројеката из члана 4. овог правилника одобрава се актом Министарства, у складу са листом редоследа пројеката из члана 13. став 1. овог правилника.
			Када се поступак доделе средстава спроводи у две фазе акт из става 1. овог члана доноси се у фискалној години која следи години у којој је донет акт из члана 13. став 3. овог правилника.
			Акт о финансирању пројеката доноси се имајући у виду средства обезбеђена у буџету Републике Србије за финансирање Буџетског фонда.
			Акт из става 1. овог члана објављује се на интернет страници Министарства.
			Уговарање финансирања и реализације пројекта и исплата средстава
			Члан 15.
			Министарство закључује уговор са ЈЛС о финансирању и реализацији одобреног пројекта на основу акта из члана 14. став 1. овог правилника.
			Исплата средстава врши се на основу захтева који ЈЛС подноси, у складу са уговором из става 1. овог члана.
			Уз захтев за исплату средстава из става 2. овог члана, ЈЛС подноси документацију утврђену уговором из става 1. овог члана.
			Министарство трансферише бесповратна средства или позајмицу у корист буџета ЈЛС у једном или више делова, а на основу достављених ситуација (привремених ситуација и окончане ситуације).
			По завршетку пројекта, уз захтев за пренос средстава по окончаној ситуацији, ЈЛС доставља Министарству следећу документацију:
			1) извештај о завршетку пројекта;
			2) оригинал окончане ситуације оверену од стране извођача, инвеститора и надзорног органа; 
			3) попуњен и оверен ОПГ образац, aкo je прорачун такве уштеде уређен прописом;
			4) енергетски пасош, издат у складу с посебним прописима, за пројекте који обухватају мере из члана 4. став 1. тач. 1) и 2) овог правилника;
			5) другу документацију, у складу са уговором из става 1. овог члана. 
			Начин праћења наменског коришћења средстава
			Члан 16.
			Праћење наменског коришћења средстава врши Министарство.
			Техничка контрола пројекта и остале документације као и стручни надзор над извођењем радова на пројекту и технички пеглед објекта врши се у складу са законом којим је уређена изградња објеката.
			Ако се утврди да се средства Буџетског фонда не отплаћују у уговореним износима и роковима, Министарство има обавезу да од ЈЛС захтева да уплати Буџетском фонду износ доспелих неизмирених обавеза, у складу са законом.
			IV. ФИНАНСИРАЊЕ ПРОЈЕКАТА ЕНЕРГЕТСКЕ САНАЦИЈЕ СТАМБЕНИХ ЗГРАДА
			Пројекти и мере енергетске санације стамбених зграда
			Члан 17.
			Средствима Буџетског фонда финансирају се пројекти енергетске санације стамбених зграда, у складу са законом којим се уређује становање и одржавање зграда, а у циљу унапређења њихове енергетске ефикасности, који садрже следеће мере енергетске ефикасности: 
			1) унапређење термичког омотача путем:
			(1) замене спољних прозора и врата и других транспарентних елемената термичког омотача,
			(2) постављања термичке изолације зидова, крова, таваница изнад отворених пролаза, зидова, подова на тлу и осталих делова термичког омотача према негрејаном простору;
			2) унапређење термотехничких система зграде путем замене система или дела система ефикаснијим системом путем:
			(1) замене постојећег котла ефикаснијим котлом (грејач простора или комбиновани грејач),
			(2) уградњом топлотних пумпи (грејач простора или комбиновани грејач),
			(3) уградњом електронски регулисаних циркулационих пумпи,
			(4) опремањем извора топлоте (радијатора) са термостатским вентилима и осталом неопходном арматуром,
			(5) опремањем система грејања са уређајима за регулацију и мерење предате количине топлоте објекту (калориметри, делитељи топлоте, баланс вентили),
			(6) заменом постојећих и уградњом нових ефикасних уређаја за климатизацију,
			(7) заменом постојећих или уградњом нових система за вентилацију са рекуперацијом топлоте;
			3) друге мере у складу са јавним позивом за доделу средстава Буџетског фонда. 
			Услов за финансирање пројеката  који садрже мере из става 1. тач. 1) и 2) овог члана је да је извршен енергетски преглед објекта у складу са законом којим се уређује изградња објеката. 
			Максимални износ средстава за финансирање пројеката енергетске санације стамбених зграда
			Члан 18.
			Максимални износ средстава Буџетског фонда који се за енергетске санације стамбених зграда може исплатити по једном пројекту из члана 17. овог правилника, је:
			1) до 40% укупно вредности квалификованих трошкова пројекта, у виду бесповратних средстава и/или
			2) до 60% укупне вредности квалификованих трошкова пројекта, у виду зајма.
			Ако се за финансирање пројеката из члан 17. овог правилника обезбеде средства донација, максимални износ средстава из става 1. овог члана може се повећати, у складу са уговором закљученим између Министарства и донатора.
			Kоришћењe средстава за финансирање пројеката енергетске санације стамбених зграда
			Члан 19.
			Корисник средстава Буџетског фонда за енергетску санацију стамбених зграда из члана 18. овог правилника је стамбена заједница која има статус правног лица и уписана је у регистар стамбених заједница, у складу са законом којим се уређује становање и одржавање зграда.
			Начин расподеле средстава Буџетског фонда за енергетску санацију стамбених зграда 
			Члан 20.
			Средства Буџетског фонда за финансирање пројеката енергетске санације стамбених зграда, у складу са чланом 17. овог правилника, одобравају се у поступку који Министарство спроводи у складу са одредбама овог правилника.
			Јавни позив
			Члан 21.
			Министарство објављује јавни позив за припрему и финансирање пројеката енергетске санације стамбених зграда из члана 17. овог правилника.
			Јавни позив из става 1. овог члана се обавезно објављује се на интернет страници Министарства, а најава јавног позива у најмање једном дневном штампаном медију који излази на територији Републике Србије.
			Јавни позив из става 1. овог члана садржи:
			1) уводне информације којима се прецизира циљ који Министарство жели постићи реализацијом активности и мера које се финансирају средствима Буџетског фонда и правном оквиру у којем се јавни позив реализује;
			2) информацију да стамбене заједнице које имају статус правног лица и уписане су у регистар стамбених заједница имају право да поднесу пријаве на јавни позив;
			3) пројекте и мере енергетске санације стамбених зграда које се финансирају по основу јавног позива и максимални износ средстава који се може доделити за финансирање појединачних пројеката, бесповратно или зајмом, односно за кумулативно финансирање у виду бесповратних средстава и зајма;
			4) услове коришћења зајма из члана 18. став 1. тачка 2) овог правилника;
			5) услове за доделу средстава и информација о документацији коју треба поднети, а којом се доказује испуњеност тих услова;
			6) минималне очекиване уштеде енергије у зависности од врсте пројекта или активности;
			7) списак документације коју подносилац мора поднети уз пријавни образац;
			8) информацију о преузимању образаца за подношење пријаве на јавни позив;
			9) критеријуме за оцену и избор пројеката;
			10) начин објављивања акта о одобравању средстава за финансирање пројеката по јавном позиву;
			11) поступак одобравања средстава; 
			12) начин на који Министарство пружа додатне информације и помоћ подносиоцу пријаве у припреми и подношењу пријаве;
			13) начин подношења пријаве;
			14) рок за подношење пријаве;
			15) друге информације.
			Ако за финансирање пројеката из члана 17. овог правилника буду обезбеђена и средства донација, јавни позив може садржати и друге елементе, у складу са уговором о донацији.
			Пријава на јавни позив
			Члан 22.
			Пријава коју, у име стамбене заједнице из члана 19. овог правилника (у даљем тексту: Стамбена заједница), на јавни позив подноси овлашћени представник Стамбене заједнице садржи пријавни образац са приложеном документацијом.
			Пријавни образац даје се у прилогу јавног позива и садржи нарочито:
			1) опште податке о стамбеној заједници;
			2) податке о овлашћеном представнику Стамбене заједнице;
			3) податке о руководиоцу пројекта;
			4) податке о згради на којој ће пројекат бити реализован;
			5) податке о пројекту;
			6) податке о мерама из члана 17. овог правилника које ће бити примењене;
			7) податке о финансирању пројекта;
			8) списак докумената који се достављају уз пријавни образац.
			Документација која се подноси уз пријавни образац
			Члан 23.
			Документација наведена у јавном позиву за финансирање мера одређених у члану 17. овог правилника, обухвата:
			1) доказ о регистрацији Стамбене заједнице;
			2) техничку документацију у складу са прописима којима је уређена изградња објеката;
			3) студију потписану и оверену од стране одговорног пројектанта, којом се показује техничко-економска оправданост пројекта унапређења енергетске ефикасности, која садржи нарочито следеће елементе:
			(1) технички опис пројекта, са обавезним пописом и описом радова које је потребно извести,
			(2) квалификоване трошкове пројекта,
			(3) попуњен ОПГобразац, aкo je прорачун такве уштеде уређен прописом,
			(4) финансијску анализу и оцену исплативости пројекта са обрачунатим периодом повраћаја средстава;
			4) изјаву о финансирању пројекта и наменском трошењу средстава Буџетског фонда, у складу с прописима;
			5) другу документацију која се тражи јавним позивом;
			6) другу документацију, у складу са уговором о донацији, ако се пројекат финансира средствима донација.
			Подносилац пријавног обрасца прилаже уз пријавни образац из члана 22. овог правилника, документацију из става 1. тач. 2)–6) овог члана о чињеницама о којима се не води службена евиденција, а може доставити и документ из става 1. тачка 1) овог члана које је министарство дужно да прибавља по службеној дужности, уколико изричито изјави да ће овај документ доставити сам.
			Критеријуми и оцењивање пројеката 
			Члан 24.
			Критеријуми за избор пројеката из члана 17. овог правилника одређују се јавним позивом и садрже нарочито:
			1) врсту мера унапређења енергетске ефикасности из члана 17. овог правилника;
			2) број стамбених јединица различитих власника у згради на којој се пројекат енергетске санације реализује;
			3) енергетски разред зграде на којој се пројекат енергетске санације реализује; 
			4) коришћење средстава Буџетског фонда по јавним позивима у претходним годинама.
			Ако се пројекти из члана 17. овог правилника финансирају средствима донација, критеријуми могу садржати и друге елементе осим елемената из става 1. овог члана, у складу са уговором о донацији.
			Јавним позивом се одређује максимални број бодова по сваком од критеријума и број бодова по поткритеријумима, ако су поткритеријуми дефинисани у оквиру појединих критеријума.
			Укупан максимални број бодова по свим критеријумима и поткритеријумима примењеним на поједини пројекат не може прећи 100.
			Поред критеријума из става 1. овог члана, оцењивање пројеката из члана 17. овог правилника врши се применом додатних критеријума одређених у јавном позиву, након чега се формира листа редоследа пројеката.
			Одобравање и уговарање финансирања и реализација пројеката
			Члан 25.
			На основу извршеног оцењивања пројеката у складу са чланом 24. овог правилника, Министарство актом одобрава финансирање пројеката, у складу са утврђеном листом редоследа пројеката, имајући у виду средства обезбеђена у буџету Републике Србије за финансирање Буџетског фонда. 
			Акт из става 1. овог члана објављује се на интернет страници Министарства.
			Министарство закључује уговор о финансирању и реализацији одобреног пројекта са Стамбеном заједницом на основу акта из става 1. овог члана.
			За зграду прикључену на даљински систем грејања, услов за закључивање уговора из става 3. овог члана је закључење уговора о снабдевању топлотне енергије са крајњим купцем, у складу са законом којим се уређује енергетика, према коме се наплата топлотне енергије врши према стварном утрошку.
			Исплата средстава врши се на основу захтева које Стамбена заједница подноси Министарству, а у складу са уговором из става 3. овог члана.
			Уз захтев за исплату средстава из става 5. овог члана, Стамбена заједница дужна је да поднесе и документацију утврђену уговором из става 3. овог члана.
			Министарство исплаћује средства одобрених бесповратних средстава и/или зајма у једном или више делова, а на основу достављених ситуација (привремених ситуација и окончане ситуације). 
			По завршетку пројекта, уз захтев за исплату последњег уговореног износа, Стамбена заједница доставља Министарству следећу документацију:
			1) извештај о завршетку пројекта, који садржи окончану ситуацију оверену од стране извођача, корисника средстава, инвеститора и надзорног органа;
			2) енергетски пасош, издат у складу с посебним прописима.
			Начин праћења наменског коришћења средстава 
			Члан 26.
			Праћење наменског коришћења средстава врши Министарство.
			Техничка контрола пројекта и остале документације као и стручни надзор над извођењем радова на пројекту и технички пеглед објекта врши се у складу са законом којим је уређена изградња објеката.
			Ако се утврди да су уплаћена средтва Буџетског фонда ненаменски трошена, Стамбена заједница има обавезу да, на захтев Министраства, уплати Буџетском фонду износ у висини ненаменски утрошених средстава, у складу са законом.
			V. ПОДСТИЦАЊЕ УНАПРЕЂЕЊА ЕНЕРГЕТСКЕ ЕФИКАСНОСТИ У ДОМАЋИНСТВИМА
			Мера енергетске ефикасности која се финансира путем доделе ваучера и дотација
			Члан 27.
			Из средстава Буџетског фонда путем доделе ваучера и дотација финансира се субвенционирање куповине енергетски ефикасних кућних уређаја у домаћинствима и то:
			1) кућних електричних апарата високе енергетске ефикасности (машина за прање и сушење веша, машина за прање судова, електричних пећница и штедњака, расхладних уређаја, уређаја за климатизацију и др.);
			2) енергетски ефикасних уређаја за грејање (кондензациони гасни котлови и сл.) и грејање из обновљивих извора енергије (соларни колектори, топлотне пумпе и сл.);
			3) уређаја за вентилацију са рекуперацијом отпадног ваздуха.
			Листе енергетски ефикасних кућних уређаја из става 1. овог члана утврђују се годишњим шемама о коришћењу ваучера, односно дотација из чл. 29. и 37. овог правилника.
			Трговац
			Члан 28.
			Трговци који продају енергетски ефикасне кућне уређаје за домаћинства из члана 27. овог правилника су правна лица које испуњавају услове за обављање продаје робе прописане законом којим се уређује трговина.
			1. Субвенционирање путем доделе ваучера
			Годишња шема коришћења ваучера
			Члан 29.
			Годишња шема коришћења ваучера за субвенционисање куповине енергетски ефикасних уређаја за домаћинство  утврђује се у складу са годишњим програмом финансирања активности и мера унапређења ефикасног коришћења енергије у Републици Србији и објављује се на интернет страници Министарства, са листом енергетски ефикасних уређаја за домаћинство из члана 27. став 2. овог правилника.
			Елементи годишње шеме за коришћење ваучера
			Члан 30.
			Годишња шема коришћења ваучера за субвенционисање куповине енергетски ефикасних кућних уређаја садржи следеће елементе:
			1) циљ који се жели постићи годишњом шемом и правном и временском оквиру у којем се годишња шема коришћења ваучера реализује;
			2) информацију о енергетски ефикасним уређајима за домаћинство чија набавка се субвенционира путем ваучера;
			3) начин учешћа трговаца у годишњој шеми коришћења ваучера;
			4) лица која имају право на доделу ваучера;
			5) вредност појединог ваучера за одређени уређај и максимални број ваучера који једном кориснику може бити додељен у години за коју се годишња шема коришћења ваучера доноси;
			6) начин учешћа корисника у годишњој шеми коришћења ваучера;
			7) рангирање пријава за доделу ваучера;
			8) рокове за извршавање одређених активности у оквиру годишње шеме коришћења ваучера;
			9) друге информације и захтеве.
			Јавни позив за трговце
			Члан 31.
			На основу годишње шеме из члана 29. овог правилника Министарство на својој интернет страници објављује јавни позив којим се позивају трговци који продају уређаје са листе из члана 29. овог правилника да се у року одређеном у јавном позиву пријаве ради учешћа у реализацији шеме за коришћење ваучера. 
			Најаву јавног позива из става 1. овог члана Министарство објављује у најмање једном дневном штампаном медију који излази на територији Републике Србије.
			Јавни позив из става 1. овог члана нарочито садржи услове које су дужни да испуне трговци, одређени у јавном позиву за учешће у реализацији шеме коришћења ваучера.
			Пријава трговаца на јавни позив 
			Члан 32.
			Пријава трговаца на јавни позив садржи пријавни образац са приложеном документацијом.
			Пријавни образац садржи следеће елементе:
			1) податке о трговцу;
			2) податке о производима у складу са годишњом шемом из члана 29. овог правилника и о продајним местима;
			3) друге елементе, одређене у јавном позиву за учешће у реализацији шеме коришћења ваучера.
			Уз пријавни образац трговац прилаже изјаву о прихватању шеме коришћења ваучера из члана 29. овог правилника и друге документе тражене у јавном позиву.
			Утврђивање листе трговаца
			Члан 33.
			По истеку рока одређеног у јавном позиву, након провере комплетности документације и испуњености услова из члана 31. став 3. овог правилника, утврђује се листа трговаца који ће учествовати у реализацији годишње шеме коришћења ваучера, која се објављује на интернет страници Министарства.
			Јавни позив за подношење пријава за доделу ваучера
			Члан 34.
			По утврђивању листе из члана 33. овог правилника Министарство на својој интернет страници објављује јавни позив за подношење пријава за доделу ваучера из средстава Буџетског фонда.
			Пријава из става 1. овог члана садржи пријавни образац са приложеном документацијом.
			Јавни позив из става 1. овог члана садржи следеће елементе:
			1) укупан износ средстава Буџетског фонда намењеном за финансирање унапређења енергетске ефикасности путем ваучера;
			2) приложен пријавни образац у који се уносе подаци о подносиоцу пријаве и који садржи и изјаву о прихватању годишње шеме за коришћење ваучера из члана 29. овог правилника;
			3) документа којима се доказују наводи из пријавнoг обрасца, што укључује и профактуру трговца за изабрани кућни уређај, који се прилажу уз пријавни образац;
			4) начин подношења пријаве;
			5) начин рангирања пријава;
			6) начин одобравања ваучера и објављивања листе корисника којима су додељени ваучери;
			7) начин и рок достављања ваучера;
			8) рок важења ваучера;
			9) друге информације.
			Поступак доделе ваучера
			Члан 35.
			Подносилац пријаве подноси пријаву за доделу ваучера Министарству преко Јавног предузећа „Пошта Србије”, Београд.
			Подношењем пријаве из става 1. овог члана подносилац прихвата као своју уговорну обавезу учешће у поступку доделе ваучера, доделу ваучера и начин коришћења ваучера, у складу са годишњом шемом коришћења ваучера.
			Министарство врши проверу приспелих пријава и утврђује редослед за доделу ваучера корисницима на основу датума и времена пријема пријаве на писарници Министарства.
			У току трајања периода примене годишње шеме за коришћење ваучера, једном недељно одобравају се ваучери корисницима по редоследу утврђеном у складу са ставом 3. овог члана, који почиње са најраније предатом пријавом и наставља се до утрошка целокупног износа Буџетског фонда предвиђеног за финансирање ове мере , односно до истека рока за подношење пријава.
			Списак одобрених пријава објављује се на интернет страници Министарства.
			По одобравању ваучера у складу са ставом 4. овог члана, ваучери се достављају корисницима преко Јавног предузећа „Поште Србије”, Београд.
			Коришћење ваучера
			Члан 36.
			Приликом продаје уређаја, трговац попуњава ваучер својим подацима и потписује га и оверава, а корисник потписује изјаву о куповини уређаја.
			Трговац једном месечно доставља захтев за рефундацију средстава за ваучере реализоване у претходном периоду, са пратећом документацијом, у складу са годишњом шемом коришћења ваучера.
			Министарство врши рефундацију средстава трговцу у складу са годишњом шемoм коришћења ваучера.
			2. Субвенционирање путем доделе дотација
			Годишња шема коришћења дотација
			Члан 37.
			Годишња шема коришћења дотација за субвенционирање куповине енергетски ефикасних уређаја за домаћинство утврђује се у складу са годишњим програмом финансирања активности и мера унапређења ефикасног коришћења енергије у Републици Србији и објављује се на интернет страници Министарства са листом енергетски ефикасних уређаја за домаћинство из члана 27. став 2. овог правилника.
			Елементи годишње шеме за коришћење дотација 
			Члан 38.
			Годишња шема коришћења дотација за субвенционисање куповине енергетски ефикасних кућних уређаја садржи следеће елементе:
			1) циљ који се жели постићи годишњом шемом и правном и временском оквиру у којем се годишња шема коришћења дотација реализује;
			2) информацију о енергетски ефикасним уређајима за домаћинство чија набавка се субвенционира путем дотација;
			3) начин учешћа трговаца у годишњој шеми коришћења дотација;
			4) лица која имају право на доделу дотација;
			5) максималну висину дотације за одређени уређај;
			6) максимални износ средстава Буџетског фонда који једном кориснику може бити додељен у години за коју се годишња шема коришћења дотација односи;
			7) начин учешћа корисника у годишњој шеми коришћења дотација;
			8) рангирање пријава за доделу дотација;
			9) рокове за извршавање одређених активности у оквиру шеме коришћења дотација;
			10) друге информације и захтеве.
			Јавни позив за трговце
			Члан 39.
			На основу годишње шеме из члана 37. овог правилника Министарство на својој интернет страници објављује јавни позив којим се позивају трговци који продају уређаје са листе из члана 29. овог правилника да се у року одређеном у јавном позиву пријаве ради учешћа у реализацији годишње шеме за коришћење дотација.
			Најаву јавног позива из става 1. овог члана Министарство објављује у најмање једном дневном штампаном медију који излази на територији Републике Србије.
			Јавни позив из става 1. овог члана нарочито садржи услове које су дужни да испуне трговци, одређени у јавном позиву за учешће у реализацији годишње шеме коришћења дотација.
			Пријава трговаца на јавни позив 
			Члан 40.
			Пријава трговаца на јавни позив садржи пријавни образац са приложеном документацијом.
			Пријавни образац садржи следеће елементе:
			1) податке о трговцу;
			2) податке о производима у складу са годишњом шемом из члана 37. овог правилника и о продајним местима;
			3) друге елементе, одређене у јавном позиву за учешће у реализацији годишње шеме коришћења дотација.
			Уз пријавни образац трговац прилаже изјаву о прихватању годишње шеме коришћења дотација из члана 37. овог правилника и друге документе тражене у јавном позиву.
			Утврђивање листе трговаца
			Члан 41.
			По истеку рока одређеног у јавном позиву, након провере комплетности документације и испуњености услова из члана 39. став 3. овог правилника, утврђује се листа трговаца који ће учествовати у реализацији годишње шеме коришћења дотација, која се објављује на интернет страници Министарства.
			Јавни позив за подношење пријава за доделу дотација
			Члан 42.
			По утврђивању листе из члана 41. овог правилника Министарство на својој интернет страници објављује јавни позив за подношење пријава за доделу дотација из средстава Буџетског фонда.
			Пријава из става 1. овог члана садржи пријавни образац са приложеном документацијом.
			Јавни позив из става 1. овог члана садржи следеће елементе:
			1) укупан износ средстава Буџетског фонда намењеном за финансирање унапређења енергетске ефикасности путем дотација;
			2) приложен пријавни образац у који се уносе подаци о подносиоцу пријаве и који садржи и изјаву о прихватању годишње шеме за коришћење дотација из члана 37. овог правилника;
			3) податке о документима којима се доказују наводи из пријавног обрасца, што укључује и фискални рачун трговца за продат енергетски ефикасан уређај за домаћинство и инструкције за уплату дотације, који се прилажу уз пријавни образац;
			4) начин подношења пријаве;
			5) начин рангирања пријава;
			6) начин одобравања дотација и објављивања листе корисника којима су додељене дотације;
			7) рок достављања захтева за исплату дотације;
			8) начин и рок исплате дотација;
			9) друге информације.
			Резервисање дотације
			Члан 43.
			Резервисање дотације за куповину енергетски ефикасног уређаја за домаћинство корисник остварује тако што резервише износ дотације на коју има право, на продајном месту приликом куповине уређаја.
			Резервисање дотације у смислу става 1. овог члана врши се на начин утврђен годишњом шемом коришћења дотација из члана 37. овог правилника. 
			Резервисање дотације у складу са ставом 2. овог члана обавезно обухвата и давање изјаве корисника о прихватању годишње шеме коришћења дотација.
			Подношење пријаве за доделу дотације
			Члан 44.
			Подносилац пријаве за доделу дотације подноси Министарству пријаву у складу са јавним позивом.
			Пријава из става 1. овог члана подноси се преко Јавног предузећа „Пошта Србије”, Београд.
			Поступак доделе дотација
			Члан 45.
			У току трајања периода примене шеме за коришћење дотација, једном недељно врши се провера да ли је пријава из члана 44. став 1. овог правилника поднета у складу са одредбама овог правилника и утврђује редослед за доделу дотација на основу датума и времена резервације дотације.
			Одобравање дотација корисницима врши се по редоследу утврђеном у складу са ставом 1. овог члана, који почиње са најраније предатом пријавом, и наставља се до утрошка целокупног износа Буџетског фонда предвиђеног за финансирање ове мере, односно до истека рока за подношење пријава.
			Списак одобрених пријава објављује се на интернет страници Министарства.
			Исплата дотација
			Члан 46.
			Одобрене дотације Министарство исплаћује корисницима најкасније у року од 21 дан од дана објављивања списка из члана 45. став 3. овог правилника.
			VI. ОСТАЛЕ ОДРЕДБЕ
			Изузимање од обавезе вршења енергетског прегледа 
			Члан 47.
			Корисници средстава Буџетског фонда подносе извештај о извршеном енергетском прегледу приликом подношења захтева за добијање средстава Буџетског фонда у складу са овим правилником, односно након завршетка пројекта, у складу са законом.
			Од подношења извештаја о извршеном енергетском прегледу у смислу става 1. овог члана изузимају се корисници средства чији су пројекти финансирани средствима Буџетског фонда у износу мањем од 500.000 динара.
			Изузимање од обавезе подношења извештаја из става 2. овог члана не подразумева ослобађање од других обавеза вршења прегледа објекта у складу са прописима којима је уређена изградња објеката.
			Енергетски угрожени купци
			Члан 48.
			Средства за финансирање пројеката енергетске санације стамбених зграда могу се определити за потребе енергетски угрожених купаца који су стекли статус у складу са прописима којима се уређује стицање статуса енергетски угроженог купца електричне енергије или природног гаса.
			Начин додељивања и висина средстава из става 1. овог члана утврдиће се јавним позивом из члана 21. овог правилника. 
			Динамика реализације пројеката и извештавање 
			Члан 49.
			Корисник средстава Буџетског фонда реализује пројекат у складу са уговореном динамиком.
			Корисник средстава дужан је да подноси извештаје о реализацији пројекта у складу са захтевима и роковима утврђеним уговором из члана 15. став 1. и члана 25. став 3. овог правилника.
			Неподношење извештаја из става 2. овог члана може, под условима утврђеним уговором, бити разлог за раскид уговора о финансирању пројекта.
			Финансирање техничке помоћи и промотивних активности
			Члан 50.
			Консултантске услуге (израда анализа, студија, техничке документације и др.) и промотивне активности, могу се финансирати из средстава Буџетског фонда, посебно намењених у те сврхе.
			Консултантске услуге из става 1. овог члана, Министарство прибавља у складу са прописима о поступаку јавних набавки.
			Министарство може расписати посебан јавни позив за пријаву пројеката за унапређење енергетске ефикасности за које је потребно израдити документацију из става 1. овог члана.
			VII. ЗАВРШНЕ ОДРЕДБЕ
			Престанак важења ранијег прописа
			Члан 51.
			Даном ступања на снагу овог правилника престаје да важи Правилник о условима за расподелу и коришћење средстава Буџетског фонда за унапређење енергетске ефикасности Републике Србије и критеријумима о изузимању од обавезе вршења енергетског прегледа („Службени гласник РС”, број 30/18).
			Ступање на снагу
			Члан 52.
			Овај правилник ступа на снагу наредног дана од дана објављивања у „Службеном гласнику Републике Србије”, осим одредби члана 47. које се примењују од 1. јануара 2021. године.
			Број 110-00-00083/2018-06
			У Београду, 18. фебруара 2019. године
			Министар,
			Александар Антић, с.р.
	

