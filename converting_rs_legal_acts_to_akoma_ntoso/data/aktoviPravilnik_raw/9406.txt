


	
	Zakon

	


	
			На основу члана 211. став 3. Закона о социјалној заштити („Службени гласник РС”, број 24/11),
			Министар за рад, запошљавање, борачка и  социјална питања доноси
			ПРАВИЛНИК 
			о критеријумима за доделу средстава за изградњу, одржавање и опремање установа социјалне заштите
			"Службени гласник РС", број 42 од 1. јуна 
			2018.
			Предмет правилника
			Члан 1. 
			Овим правилником прописују се критеријуми за доделу средстава за изградњу, одржавање и опремање установа социјалне заштите које се финансирају  из буџета Републике Србије (у даљем тексту: установе). 
			План инвестиција
			Члан 2.
			План инвестиција обухвата: изградњу, реконструкцију, доградњу, адаптацију и инвестиционо одржавање објеката, као и опремање.
			План инвестиција и опремања, установе достављају министарству надлежном за социјалну заштиту до 31. јануара текуће године за наредну годину. 
			Захтеве за санацију и текуће одржавање објеката, установе подносе министарству надлежном за социјалну заштиту до 30. новембра текуће године за наредну годину.
			Приоритети
			Члан 3.
			Средства за изградњу, реконструкцију, доградњу, адаптацију и инвестиционо одржавање објеката, као и опремање, додељују се установама, у складу са следећим приоритетима:
			1) Обавезе поступања  по налогу надлежних инспекција, према степену ризика по живот и здравље корисника и запослених;
			2) Обезбеђивање испуњености прописаних минималних стандарда у погледу простора и опреме (структуралних стандарда);
			3) Подршка процесу трансформације;
			4) Унапређење услова заштите корисника.
			Критеријуми
			Члан 4.
			Расподела средства за изградњу, реконструкцију, доградњу, адаптацију објекта и инвестиционо одржавање објеката као и опремање, установама за смештај корисника, врши се применом следећих критеријума, по приоритетима утврђеним у члану 3. овог правилника:	 
			1)  Капацитет (број корисника) установе социјалне заштите за смештај корисника;
			2) Структура корисника у установи по степену подршке;
			3) Висина средстава која су додељена установи у претходне три године за извођење радова и набавку опреме.
			Расподела средства за изградњу, реконструкцију, доградњу, адаптацију и инвестиционо одржавање објеката, као и опремање, центрима за социјални рад врши се применом следећих критеријума, по приоритетима утврђеним у члану 3. овог правилника:
			1) Број становника на подручју за које је центар за социјални рад основан;
			2) Степен развијености јединице локалне самоуправе за које је центар за социјални рад основан;
			3) Висина средстава која су додељена центру за социјални рад у претходне три године за извођење радова и набавку опреме.
			Расподела средства за изградњу, реконструкцију, доградњу, адаптацију и инвестиционо одржавање објеката, као и опремање, центрима за породични смештај и усвојење чији је оснивач Република Србија и Републичком заводу за социјалну заштиту врши се применом следећих критеријума, по приоритетима утврђеним у члану 3. овог правилника:
			1) Величина територије за коју је центар за породични смештај и усвојење, односно Републички завод  за социјалну заштиту основан;
			2) Висина средстава која су додељена центру за породични смештај и усвојење, односно Републичком заводу  за социјалну заштиту у претходне три године за извођење радова и набавку опреме.
			Члан 5. 
			Министар надлежан за социјалну заштиту, у складу са законом и овим правилником, а на основу благовремено достављених планова инвестиција, за сваку буџетску годину  у року од 15 дана од дана ступања на снагу закона о буџету, утврђује листу установа за доделу средстава и појединачне износе средстава за намене из члана 2. став 2.  овог правилника.
			Министар надлежан за социјалну заштиту, у складу са законом и овим правилником, а на основу благовремено поднетих захтева установа, за намене из члана 2. став 3.  овог правилника за сваку буџетску годину  опредељује средства кроз расподелу средстава установама социјалне заштите (индиректним корисницима Министарства).
			Члан 6.
			Овај правилник ступа на снагу наредног дана од дана објављивања у „Службеном гласнику Републике Србије”.
			Број 110-00-527/2017-09
			У Београду, 28. маја 2018. године
			Министар,
			Зоран Ђорђевић, с.р.
	

