


	
	Zakon



	
			На основу члана 10. став 2. Закона о буџету Републике Србије за 2019. годину („Службени гласник РС”, број 95/18),
			Министар финансија доноси
			ПРАВИЛНИК
			о начину и садржају извештавања о извршеним расходима за плате код директних и индиректних корисника буџета Републике Србије у 2019. години
			"Службени гласник РС", број 45 од 21. јуна 2019.
			Члан 1.
			Овим правилником прописују се начин и садржај извештавања о извршеним расходима директних и индиректних корисника средстава буџета Републике Србије за плате у 2019. години.
			Члан 2.
			Директни корисници средстава буџета Републике Србије подносе Министарству финансија извештај о извршеним расходима за плате, као и појединачно за индиректне кориснике из њихове надлежности, обједињено на нивоу главе, сагласно члану 10. Закона о буџету Републике Србије за 2019. годину („Службени гласник РС”, број 95/18), на следећим обрасцима, који чине саставни део Прилога 1 – Преглед извршених средстава за плате на месечном нивоу (у даљем тексту: Прилог 1), и то:
			1) Образац 1 – средства – Преглед извршених средстава за плате у 2019. години (у даљем тексту: Образац 1 – средства);
			2) Образац 1а – државни секретари, државни службеници и намештеници – Преглед броја запослених на неодређено и одређено време (у даљем тексту: Образац 1а);
			3) Образац 1б – изабрана лица у Влади, Народној скупштини и Уставном суду – Преглед броја изабраних лица у Влади, Народној скупштини и Уставном суду (у даљем тексту: Образац 1б);
			4) Образац 1в – остали – Преглед броја запослених у 2019. години на које се не односи Закон о платама државних службеника и намештеника и у МУП-у, Војсци РС и БИА-и (у даљем тексту: Образац 1в – остали);
			5) Образац 1г – изабрана лица у правосуђу – Преглед броја носилаца правосудних функција на које се односи Закон о судијама и Закон о јавном тужилаштву за 2019. годину (у даљем тексту: Образац 1г);
			6) Образац 1ђ – пројекција плата – Пројекција плата и броја запослених по месецима (у даљем тексту: Образац 1ђ);
			7) Образац 1е – додаци – Преглед исплаћених средстава за додатке (у даљем тексту: Образац 1е).
			Обрасци из става 1. овог члана одштампани су уз овај правилник и чине његов саставни део.
			Члан 3.
			У заглављу Обрасца 1 – средства попуњавају се следећи подаци: шифра корисника, функционална класификација и извршење у месецу за који се извештава, који обухвата исплаћену плату за претходни месец. Извршење у месецу за који се извештава се попуњава тако што се уноси редни број месеца (нпр. за извршење у јануару се уноси број 1, за извршење у фебруару број 2 итд.).
			У заглављу Обрасца 1а, Обрасца 1б, Обрасца 1в – остали и Обрасца 1г уноси се просечан проценат минулог рада као апсолутни број и исказује се са две децимале.
			У заглављу Обрасца 1ђ попуњава се број запослених на неодређено време у складу са одлуком о максималном броју запослених на неодређено време.
			Члан 4.
			У Обрасцу 1 – средства подаци се аутоматски рачунају према групама запослених из Обрасца 1а, Обрасца 1б, Обрасца 1в – остали и Обрасца 1г, као и према потребним средствима на економским класификацијама 411 и 412 без извршилаца и са извршиоцима са територије Аутономне покрајине Косово и Метохија и укупно (осим за колоне 6 и 7 у које се уносе подаци), који су наведени у колони 1 на следећи начин:
			1) у колонама 2 и 3 приказан је број запослених на неодређено, односно одређено време који је примио плату;
			2) у колони 4 приказује се месечни износ средстава потребан за исплату основне плате за број запослених који је примио плату, с тим да се износ средстава за плате приправника рачуна у висини од 80% плате запосленог на одређеном радном месту;
			3) у колони 5 рачунају се средства за минули рад на месечном нивоу;
			4) у колону 6 уноси се податак о исплаћеним додацима на месечном нивоу у складу са Законом о платама државних службеника и намештеника и Законом о платама у државним органима и јавним службама;
			5) у колону 7 уноси се податак о исплаћеном додатку на месечном нивоу за остварене резултате рада намештеника;
			6) колона 8 аутоматски даје збир износа из колона 4, 5, 6 и 7 и приказује укупна исплаћена средства на месечном нивоу;
			7) у колонама 9 и 10 приказан је број запослених на неодређено, односно одређено време који је требало да прими плату (за који су обезбеђена средства у буџету за 2019. годину) за месец о ком се извештава;
			8) у колони 11 приказују се средства потребна за број запослених који је требало да прими плату за месец о ком се извештава;
			9) у колонама 12 и 13 аутоматски се рачуна разлика између броја запослених на неодређено и одређено време који је требало да прими плату и броја запослених на неодређено и одређено време који је примио плату;
			10) у колони 14 аутоматски се рачуна уштеда средстава, исказаних без минулог рада и додатака, по основу разлике броја запослених из колона 12 и 13.
			У колонама 4–8 и колонама 11 и 14 износи се исказују у динарима. 
			Члан 5.
			У Образац 1а се подаци о броју запослених уносе према платним групама и платним разредима и припадајућим коефицијентима, који су наведени у колони 1 и 2, на следећи начин:
			1) у колонама 3–6 попуњавају се подаци о броју запослених на неодређено време, и то:
			(1) у колону 3 уноси се податак о броју запослених на неодређено време који је примио плату за месец о ком се извештава, без обзира на број дана током којих је био присутан на раду у том месецу;
			(2) у колону 4 уноси се податак о броју запослених који је требало да прими плату за месец за који се прима плата, који мора бити једнак или већи од броја запослених који је примио плату, при чему је попуњавање овог поља обавезно (у супротном, поље ће бити означено црвеном бојом);
			(3) у колони 5 аутоматски се врши обрачун масе коефицијената за постојеће стање запослених;
			(4) у колони 6 аутоматски се врши обрачун масе коефицијената за број запослених који је требало да прими плату;
			2) у колонама 7–22 попуњавају се подаци о броју запослених на одређено време, и то:
			(1) у колонама 7–10 се уноси и рачуна податак о броју запослених у својству приправника на исти начин као подаци из тачке 1) подтач. (1) и (2) овог члана, с тим да се маса коефицијената за приправнике за постојеће стање и стање за број запослених који је требало да прими плату аутоматски рачуна у висини од 80% масе коефицијената за државне службенике и намештенике;
			(2) у колонама 11–14 се уноси и рачуна податак о броју запослених на одређено време на исти начин као подаци из тачке 1) подтач. (1) и (2) овог члана;
			(3) у колонама 15–18 се уноси и рачуна податак о броју запослених у кабинетима министара на исти начин као подаци из тачке 1) подтач. (1) и (2) овог члана;
			(4) у колону 19 се не уноси податак, већ она аутоматски даје збир броја запослених из колона 7, 11 и 15 и приказује укупан број запослених на одређено време који је примио плату за месец за који се извештава;
			(5) у колону 20 се не уноси податак, већ она аутоматски даје збир броја запослених из колона 8, 12 и 16 и приказује укупан број запослених на одређено време који је требало да прими плату за месец за који се прима плата;
			(6) у колону 21 се не уноси податак, већ она аутоматски даје збир масе коефицијената за запослене који су примили плату из колона 9, 13 и 17 и приказује укупну масу коефицијената за запослене на одређено време који су примили плату;
			(7) у колону 22 се не уноси податак, већ она аутоматски даје збир масе коефицијената за запослене који је требало да приме плату из колона 10, 14 и 18 и приказује укупну масу коефицијената за запослене на одређено време који је требало да прими плату.
			Члан 6.
			У Образац 1б се уносе подаци о броју изабраних лица у зависности од тога да ли је изабрано лице председник Републике Србије, да ли су изабрана лица у Влади, Народној скупштини и Уставном суду, који су наведени у колони 1, на следећи начин:
			1) у колону 2 се уноси податак о броју лица који је примио плату, без обзира на број дана током којих је био присутан на раду у том месецу;
			2) у колону 3 се уноси податак о висини коефицијента изабраног лица исказан са две децимале;
			3) у колону 4 се уноси податак о висини важеће нето основице изабраног лица исказане са две децимале;
			4) у колону 5 се не уноси податак, већ она аутоматски рачуна производ коефицијента и основице, односно нето плату;
			5) у колону 6 се не уноси податак, већ она аутоматски рачуна бруто 1 масу средстава за поједино изабрано лице;
			6) у колону 7 се уноси податак о просечном броју навршених година радног стажа;
			7) у колону 8 се уноси податак о броју лица који је требало да прими плату за месец за који се извештава, који мора бити једнак или већи од броја запослених који је примио плату, при чему је попуњавање овог поља обавезно (у супротном, поље ће бити означено црвеном бојом).
			У колонама 4, 5 и 6 износи се исказују у динарима.
			Члан 7.
			Образац 1в – остали је састављен из два дела:
			1) у први део обрасца се уносе подаци о броју запослених без запослених са територије Аутономне покрајине Косово и Метохија, и то у зависности од група послова према уредбама о коефицијeнтима за обрачун и исплату плата донетим на основу Закона о платама у државним органима и јавним службама („Службени гласник РС”, бр. 34/01, 62/06 – др. закон, 116/08 – др. закон, 92/11, 99/11 – УС, 10/13, 55/13, 99/14 и 21/16 – др. закон), односно према актима донетим на основу посебних закона, који су наведени у колони 1, на следећи начин:
			(1) у колонама 2 и 3 се уноси податак о броју запослених на неодређено време, и то:
			– у колону 2 се уноси податак о броју запослених који је примио плату, без обзира на број дана током којих је био присутан на раду у том месецу;
			– у колону 3 се уноси податак о броју запослених који је требало да прими плату за месец за који се извештава, који мора бити једнак или већи од броја запослених који је примио плату, при чему је попуњавање овог поља обавезно (у супротном, поље ће бити означено црвеном бојом);
			(2) у колонама 4–7 се уноси податак о броју запослених према категоријама запослених у радном односу на одређено време, и то:
			– у колонама 4 и 5 се уноси податак о броју запослених на одређено време и на одређено време због повећаног обима посла на начин уређен у подтачки (1) овe тачке;
			– у колонама 6 и 7 се уноси податак о броју приправника на начин уређен у подтачки (1) ове тачке;
			(3) у колону 8 се не уноси податак о броју запослених, већ она аутоматски даје збир броја запослених из колона 4 и 6 и приказује укупан број запослених на одређено време који је примио плату;
			(4) у колону 9 се не уноси податак о броју запослених, већ она аутоматски даје збир броја запослених из колона 5 и 7 и приказује укупан број запослених на одређено време који је требало да прими плату за месец за који се извештава;
			(5) у колонама 10 и 11 уноси се висина основног и додатног/корективног коефицијента исказан са две децимале, с тим да се висина коефицијената за приправнике исказује у висини од 100%, односно без смањења коефицијента;
			(6) у колону 12 се не уноси податак о висини коефицијента, већ она аутоматски даје збир коефицијента из колона 10 и 11 и приказује укупан коефицијент;
			(7) у колону 13 се уноси податак о висини важеће нето основице запослених исказане са две децимале;
			(8) у колону 14 се не уноси податак, већ она аутоматски рачуна производ укупног коефицијента и основице, односно укупну нето плату;
			2) у други део обрасца се уносе подаци о броју запослених са територије Аутономне покрајине Косово и Метохија који су наведени у колони 1 у зависности од тога да ли су:
			(1) запослени који живе и раде на територији Аутономне покрајине Косово и Метохија и остварују право на увећање плате од 50%;
			(2) запослени који живе ван територије Аутономне покрајине Косово и Метохија, а раде на територији Аутономне покрајине Косово и Метохија и остварују право на увећање плате од 12,5%;
			(3) изабрана и постављена лица која живе на територији Аутономне покрајине Косово и Метохија и раде на територији Аутономне покрајине Косово и Метохија и остварују право на увећање плате од 10%;
			(4) изабрана и постављена лица која живе ван територије Аутономне покрајине Косово и Метохија, а раде на територији Аутономне покрајине Косово и Метохија и остварују право на увећање плате од 5%;
			(5) запослени који живе на територији Аутономне покрајине Косово и Метохија, а не раде и остварују право на накнаду увећану за 30%;
			(6) запослени који живе ван територије Аутономне покрајине Косово и Метохија и не раде и остварују право на накнаду;
			(7) у преостали део обрасца се уноси и рачуна податак о броју запослених на исти начин као подаци из тачке 1) подтач. (1)–(8) овог става.
			У колонама 13 и 14 износи се исказују у динарима.
			Члан 8.
			У Образац 1г се уносе подаци о броју изабраних лица у зависности од тога да ли је изабрано лице судија, председник суда, заменик председника суда и да ли је изабрано лице у јавним тужилаштвима, који су наведени у колони 1, на следећи начин:
			1) у колону 2 се уноси податак о броју судија који је примио плату, без обзира на број дана током којих је био присутан на раду у том месецу;
			2) у колону 3 се уноси одговарајући коефицијент;
			3) у колону 4 се уноси податак о броју судија који је требало да прими плату за месец за који се извештава, који мора бити једнак или већи од броја запослених који је примио плату, при чему је попуњавање овог поља обавезно (у супротном, поље ће бити означено црвеном бојом);
			4) у колону 5 се уноси одговарајући коефицијент;
			5) у колону 6 се уноси податак о просечном броју навршених година радног стажа изабраних лица;
			6) у колони 7 приказана је висина важеће нето основице исказана у динарима за изабрана лица прописана одредбама закона о буџету Републике Србије, коју је могуће кориговати у складу са одредбама закона; овако кориговану основицу треба исказати са две децимале.
			На изабрана лица у тужилаштвима сходно се примењују одредбе става 1. тач. 1)– 4) овог члана.
			Висина коефицијента изабраних лица исказује се са две децимале.
			Плате судија из става 1. овог члана рачунају се не узимајући у обзир однос висине основице која се исплаћује из извора 01 – Приходи буџета и прихода остварених по основу наплате судских такси које припадају правосудним органима прописан одредбама закона о буџету Републике Србије.
			Члан 9.
			У Образац 1ђ се уносе подаци о пројекцији плата и броја запослених по месецима и по изворима прихода у текућој години на следећи начин:
			У првом делу Обрасца 1ђ се уноси податак за текућу годину, с тим да се у месецима у којима се извештава уноси исплаћена маса средстава за плате из извора 01 – Приходи буџета и број запослених који је примио плату за претходни месец, а за наредне месеце се уносе њихове планиране вредности, и то:
			1) податак о исплаћеним средствима на економској класификацији 411;
			2) податак о исплаћеним средствима на економској класификацији 412;
			3) податак о укупно исплаћеним средствима на економским класификацијама 411 и 412, који се не попуњава, већ аутоматски рачуна њихов збир;
			4) податак о укупном броју запослених на неодређено и одређено време који је примио плату, који се не попуњава, већ аутоматски рачуна њихов збир;
			5) податак о броју запослених на неодређено време који је примио плату;
			6) податак о броју запослених на одређено време који је примио плату;
			7) кратка информација којом се наводе разлози промене исплаћене масе средстава за плате и броја запослених.  
			Начин уноса података по изворима прихода 04 – Сопствени приходи буџетских корисника и 13 – Нераспоређени вишак прихода из ранијих година је исти као начин из става 2. овог члана.
			У колонама у којима се уноси податак о маси средстава за плате износи се исказују у динарима.
			Члан 10.
			У Образац 1е се уносе подаци о исплаћеним средствима за додатке у месецу за који се извештава, који су наведени у колони 1, на следећи начин:
			1) у колону 2 се уноси податак о укупно исплаћеним средствима на економској класификацији 411;
			2) у колону 3 се уноси податак о укупно исплаћеним средствима на економској класификацији 412;
			3) у колону 4 се не уноси податак, већ она аутоматски даје збир исплаћених средстава из колона 2 и 3 и приказује укупно исплаћена средства за додатке са економских класификација 411 и 412.
			Укупно исплаћена средства за додатке на економским класификацијама 411 и 412 треба да буду једнака исплаћеним средствима за додатке исказаним у колонама 6 и 7 Обрасца 1 – средства. У случају да ова два збира нису истоветна, Прилог 1 ће пријавити грешку у виду неисправно унетих података, које је потребно усагласити како би средства за додатке могла бити израчуната.
			У колонама 2–4 износи се исказују у динарима.
			Члан 11.
			Број запослених који је требало да прими плату за месец за који се извештава, који се уноси у Прилог 1, мора бити број за који су обезбеђена средства Законом о буџету Републике Србије.
			Члан 12.
			Прилог 1 се у целости попуњава само за први месец за који се извештава, док се за наредне месеце уносе настале промене, односно врше се корекције оних података чија је измена остварена у месецу за који се извештава у односу на претходни месец.
			Члан 13.
			Попуњени Прилог 1, у складу са овим правилником, доставља се до 15. у месецу за претходни месец. 
			Члан 14.
			 Прилог 1 преузима се са сајта Министарства финансија у електронском облику. 
			Попуњени Прилог 1 у excel формату и скенирани Прилог 1 са печатом и потписом одговорног лица се доставља Министарству финансија електронским путем на адресу dunja.tepavac@mfin.gov.rs.
			Члан 15.
			Овај правилник ступа на снагу наредног дана од дана објављивања у „Службеном гласнику Републике Србије”.
			Број 110-00-377/2019-03
			У Београду, 20. јуна 2019. године
			Министар,
			Синиша Мали, с.р. 
			Прилози
			
			Образац 
			1 – Преглед извршених средстава за плате у 2019. години
			
			Образац 
			1а – државни секретари, државни службеници и намештеници – Преглед 
			броја запослених на неодређено и одређено време
			
			Образац 
			1б – изабрана лица у Влади, Народној скупштини и Уставном суду – 
			Преглед броја изабраних лица у Влади, Народној скупштини и Уставном 
			суду
			
			Образац 
			1в – остали – Преглед броја запослених у 2019. години на које се не 
			односи Закон о платама државних службеника и намештеника и у МУП-у, 
			Војсци РС и БИА-и
			
			Oбразац 
			1г – изабрана лица у правосуђу – Преглед броја носилаца правосудних 
			функција на које се односи Закон о судијама и Закон о јавном 
			тужилаштву за 2019. годину
			
			
			Образац 1ђ – пројекција плата – Пројекција плата и броја запослених 
			по месецима
			
			Образац 
			1е – додаци – Преглед исплаћених средстава за додатке
	

