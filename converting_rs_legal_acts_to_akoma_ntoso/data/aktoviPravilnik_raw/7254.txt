


	
	Zakon

	


	
			На основу члана 3. став 4, члана 8. став 10. и члана 9. став 6. Закона о ограничавању располагања имовином у циљу спречавања тероризма и ширења оружја за масовно уништење („Службени гласник РС”, бр. 29/15, 113/17 и 41/18),
			Министар финансија доноси
			ПРАВИЛНИК
			о начину обавештавања физичких и правних лица о промени на листи означених лица и о начину достављања обавештења, информација и података о означеном лицу и његовој имовини
			"Службени гласник РС", број 78 од 19. октобра 
			2018.
			Члан 1.
			Овим правилником уређује се начин обавештавања физичких и правних лица о промени на листи означених лица и начин достављања обавештења, информација и података о означеном лицу и његовој имовини. 
			Члан 2.
			Управа за спречавање прања новца (у даљем тексту: Управа), у складу са Законом о ограничавању располагања имовином у циљу спречавања тероризма и ширења оружја за масовно уништење („Службени гласник РС”, бр. 29/15, 113/17 и 41/18 – у даљем тексту: Закон), без одлагања, обавештава о свакој промени на листи означених лица физичка и правна лица која су дужна да примењују радње и мере за спречавање финансирања тероризма, односно ширења оружја за масовно уништење.
			Члан 3.
			Обавештавање из члана 2. овог правилника врши се електронским путем или објављивањем података на званичној интернет страници Управе.
			Члан 4.
			Обавештења и информације се достављају: 
			1) телефоном; 
			2) електронским путем; 
			3) непосредним достављањем;
			4) препорученом пошиљком.
			Обавештења и информације које се достављају телефонским путем, потврђују се у писменој форми, у складу са Законом и овим правилником.
			Члан 5.
			Обавештење о означеном лицу и његовој имовини, као и информације од значаја за одређивање означеног лица и његове имовине достављају се Управи на Обрасцу за пријављивање означеног лица, који је одштампан уз овај правилник и чини његов саставни део.
			Члан 6.
			Подаци се достављају:
			1) телефоном; 
			2) заштићеним електронским путем; 
			3) непосредним достављањем.
			Члан 7.
			Подаци се достављају преко лица, односно организационих јединица одређених за контакт у државним органима, организацијама и лицима којима су поверена јавна овлашћења.
			Члан 8.
			Подаци о означеном лицу и његовој имовини достављају се Управи без одлагања, а најкасније наредног радног дана од дана пријема захтева, у складу са Законом.
			Члан 9.
			Даном ступања на снагу овог правилника престају да важе Правилник o начину обавештавања физичких и правних лица о промени на листи означених лица донетој од стране Савета безбедности Уједињених нација и других међународних организација у којима је Република Србија члан („Службени гласник РС”, број 13/18) и Правилник о начину достављања обавештења, информација и података о означеном лицу и његовој имовини („Службени гласник РС”, број 53/15).
			Члан 10.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-339/2018-20
			У Београду, 19. септембра 2018. године
			Министар,
			Синиша Мали, с.р.
			
			
			
	

