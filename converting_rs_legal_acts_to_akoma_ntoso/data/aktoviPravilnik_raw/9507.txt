





На
основу члана 64. тачка 1. Закона о производњи и промету лекова („Службени лист
СРЈ“, бр. 18/93), савезни министар за рад, здравство и социјалну политику
прописује





ПРАВИЛНИК

О ОРГАНИЗОВАЊУ
ПРАЋЕЊА НАЧИНА ОБАВЕШТАВАЊА И ПОДАЦИМА КОЈИ СЕ ДОСТАВЉАЈУ У ВЕЗИ СА УТВРЂЕНИМ
НЕЖЕЉЕНИМ ДЕЈСТВОМ ПРИ УПОТРЕБИ ЛЕКА 

„Службени лист СРЈ”,
број 16 од 11. фебруара 1994. 



Члан
1.

Овим правилником
прописују се организовање праћења начина обавештавања и подаци о нежељеном
дејству лека које достављају здравствене установе. 

Праћење нежељеног
дејства лека подразумева праћење учесталости познатих и откривање нових
нежељених дејстава лека, посебно новорегистрованог лека. Подаци и обавештавање
о томе уносе се у Базу података о лековима фармацеутског информационог система
(ФИС). 

Члан
2. 

Здравствена установа
која утврди нежељено дејство при употреби лека доставља извештај о томе
Националном центру за прикупљање и праћење нежељених дејстава при употреби лека
(у даљем тексту: Национални центар). 

Извештај из става 1.
овог члана садржи: назив лека за који се пријављује нежељено дејство, почетак и
завршетак терапије, начин примене и дневну дозу лека, терапијску индикацију,
нежељено дејство на које се сумња да је у вези са леком, почетак и завршетак
реакције, исход нежељеног дејства, називе лекова који су истовремено
употребљавани, с начином њихове примене, дневном дозом, почетком и завршетком
терапије и разлогом њихове примене као и друге податке који се наводе у
упитнику. 

Извештај о нежељеном
дејству лека даје се на обрасцу: Упитник за нежељена дејства лекова, који је
одштампан уз овај правилник и чини његов саставни део. 

Члан
3. 

Здравствена установа
која утврди нежељено дејство новог лека или нежељено дејство које је изазвало
теже последице (смрт, трајно оштећење, болничко лечење) одмах, телексом,
обавештава о томе савезно министарство надлежно за послове здравства и
Национални центар. 

Члан
4. 

Национални центар
анализира достављене извештаје, даје оцену о степену штетности нежељеног
дејства и о томе најмање два пута годишње обавештава савезно министарство
надлежно за послове здравства и здравствене установе ради њиховог информисања и
даљег праћења утврђеног нежељеног дејства лека. 

О нежељеном дејству
лека које је изазвало теже последице Национални центар одмах обавештава савезно
министарство надлежно за послове здравства и здравствену установу која је
доставила извештај о том нежељеном дејству, с предлогом могућности за даљу
употребу лека. 

Ради свестране
анализе нежељеног дејства лека Национални центар образује комисију експерата из
области фармакологије, клиничке фармакологије, фармакотерапије,
фармакоинформатике и сл. 

Члан
5. 

Национални центар је
повезан с Регионалним центром Светске здравствене организације за Европу. 

Национални центар
благовремено обавештава савезно министарство надлежно за послове здравства о
нежељеном дејству лека у другим земљама. 

Члан
6.

Даном ступања на
снагу овог правилника престаје да важи Правилник о организовању праћења начина
обавештавања и подацима који се достављају у вези са утврђеним нежељеним
узгредним појавама при употреби лека („Службени лист СФРЈ”, бр. 57/87). 

Члан
7.

Овај правилник ступа на снагу осмог дана од дана
објављивања у „Службеном листу СРЈ”. 





Број 4/1-01-001/94

24. јануара 1994. године

Београд

Савезни министар

за рад, здравство и
социјслну

политику,

Велибор Р. Поповић, с. р.















