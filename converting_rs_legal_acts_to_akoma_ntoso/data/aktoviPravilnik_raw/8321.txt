



	На основу члана 26. став 3. и члана 28. став 3. Закона о ветеринарству („Службени гласник РС”, бр. 91/05 и 30/10), 
	


	Министар пољопривреде, шумарства и водопривреде доноси


	


	ПРАВИЛНИК


	о условима у погледу објеката, просторија, опреме и уређаја које морају да испуњавају ветеринарско-специјалистички завод и ветеринарски институт


	„Службени гласник РС“, број 38 од 4. јуна 2010.


	


	I. УВОДНА ОДРЕДБА


	


	Члан 1.


	Овим правилником ближе се прописују услови у погледу објеката, просторија, опреме и уређаја које мора да испуњава ветеринарско-специјалистички завод (у даљем тексту: завод) и ветеринарски институт (у даљем тексту: институт) за обављање ветеринарске делатности.


	


	II. УСЛОВИ У ПОГЛЕДУ ОБЈЕКАТА


	


	Општи услови


	


	Члан 2.


	Објекат завода и института мора да:


	1) је изграђен од чврстог материјала који обезбеђује термо и хидро изолацију;


	2) је својим конструкцијским решењем изведен тако да не дозвољава улазак глодара, артропода и инсеката у објекат;


	3) су подови, зидови и радне површине објекта у којем се налази лабораторија завода и института (у даљем тексту: лабораторија), глатки равни, израђени од водоотпорног материјала који се може лако чистити, прати и дезинфиковати, осим просторије намењене за смештај запослених;


	4) су подови израђени од материјала који није клизав и изведен тако да не дозвољавају цурење течности из лабораторије;


	5) има водовод, канализацију и грејање;


	6) је прикључен на електричну и телефонску мрежу, а за потребе електронске обраде података да има рачунарску опрему: рачунар, штампач и везу са интернетом;


	7) има природно и вештачко осветљење;


	8) у свим просторијама и просторима, у зависности од намене, има обезбеђену одговарајућу температуру;


	9) лабораторија има просторије и просторе који су функционално повезани и распоредом одговарају намени и спречавају могућност унакрсне контаминације узорака, опреме, радних површина и простора, односно који су изведени по принципу: „не уназад”; 
	


	10) има инсталирану текућу хладну и топлу воду и уређаје за прање и дезинфекцију руку;


	11) има систем за одвођење отпадних вода који се улива у јавну канализацију или непропусну септичку јаму, а изузетно отпадне воде могу да се уливају у природне реципијенте ако објекат има систем за пречишћавање отпадних вода;


	12) има просторије у којима су радне површине отпорне на дејство киселина, база, органских растварача и које су отпорне на умерено дејство топлоте;


	13) су намештај, полице и ормари одговарајуће израде, компактни и чврсти;


	14) су сви простори у објекту, укључујући и слободне просторе између и испод радних пултова, ормара и другог намештаја доступни за лако чишћење и дезинфекцију;


	15) има просторије или просторе (ормари, фрижидери и замрзивачи) у којима се држе чувају под кључем референтни сојеви и изолати микроорганизама који могу представљати опасност по здравље људи, животиња и биљака, опасне, запаљиве и токсичне материје, а прозори тих просторија морају бити заштићени металним решеткама. Приступ просторијама или просторима дозвољен је само овлашћеним и стручно оспособљеним лицима, о чему се мора водити евиденција;


	16) у просторији у којој се врши прање и стерилизација контаминираног лабораторијског материјала има одговарајућу опрему за прање и стерилизацију лабораторијског инфективног отпада, лабораторијске опреме и прибора; 
	


	17) у свим просторијама у којима настаје лабораторијски отпад има инсталирану опрему за прикупљање комуналног отпада и посебну опрему за прикупљање инфективног отпада, односно опасног отпада;


	18) има простор или просторију за привремено одлагање отпада;


	19) има одговарајући број просторија за смештај, пресвлачење и одмор запослених радника; 
	


	20) има одговарајући број просторија, расхладних простора и фрижидера за смештај дијагностичких средстава, вакцина, лекова и друге потребне опреме; 
	


	21) има санитарне просторије;


	22) на видном месту има истакнуту таблу са следећим подацима: назив лабораторије, адресу, радно време и број телефона.


	Завод, односно институт мора у свом раду да примењује и у потпуности се придржава принципа и смерница Добре лабораторијске праксе. 
	


	


	Посебни услови


	


	Члан 3.


	Завод, односно институт који обавља послове микробиолошке дијагностике микроорганизама и паразита опасних по здравље људи и животиња, егзотичних и аутохтоних изолата микроорганизама који могу да се унесу у пријемчиви организам инхалацијом и изазову обољење или обавља микробиолошку дијагностику узрочника нарочито опасних заразних болести за чији рад се захтевају посебни услови рада, може да обавља послове лабораторијске дијагностике ако, поред услова прописаних овим правилником, има одговарајући ниво заштите, односно заштитну и другу опрему и просторије које испуњавају услове безбедног рада, као и да примењује стандардне процедуре којима се обезбеђују сигуран рад са тим врстама микроорганизмa.


	


	Лабораторије и одељења


	


	Члан 4.


	Објекат завода, односно института мора да има лабораторије и одељења са одговарајућим просторијама прописаним овим правилником.


	Лабораторије и одељења из става 1. овог члана јесу: 
	


	1) лабораторија за микробиолошка испитивања клиничког материјала;


	2) лабораторија за паразитолошка испитивања клиничког материјала;


	3) лабораторија за микробиолошка испитивања безбедности хране;


	4) лабораторија за микробиолошка испитивања хране за животиње;


	5) одељење за патоморфолошку дијагностику;


	6) одељење за епизоотиологију.


	Институт, поред лабораторија и одељења из става 1. овог члана мора да има следеће лабораторије, и то за:


	1) вирусолошка и серолошка испитивања клиничког материјала;


	2) хемијска испитивања безбедности хране и хране за животиње;


	3) радиолошка испитивања садржаја радионуклида у узорцима хране, хране за животиње и воде за напајање.


	


	Услови у погледу заједничких просторија за лабораторије у оквиру завода, односно института


	


	Члан 5.


	Ако је за завод, односно институт, организован рад више различитих лабораторија које се налазе у оквиру једног или више функционално повезаних објеката, који чине јединствену функционалну целину, те лабораторије могу имати заједничке просторије, као што су просторије: за пријем узорака, за прање и стерилизацију контаминираног лабораторијског посуђа, за припрему микробиолошких подлога, за чување микробиолошких подлога, реагенаса и другог потрошног материјала, као и за пресвлачење лабораторијског особља са санитарним чвором.


	


	III. УСЛОВИ У ПОГЛЕДУ ПРОСТОРИЈА


	


	Лабораторија за микробиолошка испитивања клиничког материјала


	


	Члан 6.


	Лабораторија за микробиолошка испитивања клиничког материјала мора да има следеће просторије, и то за:


	1) пријем узорака;


	2) примарну обраду узорака клиничког материјала и вршење основних микробиолошких испитивања; 
	


	3) бактериолошка испитивања;


	4) обављање миколошких испитивања или обезбеђен одговарајући простор унутар просторије за бактериолошка испитивања за обављање миколошких испитивања;


	5) серолошка испитивања;


	6) молекуларно-биолошку дијагностику – ако у свом раду примењује молекуларно-биолошке технике; 
	


	7) рад са лабораторијским животињама – ако користи лабораторијске животиње у дијагностичке сврхе;


	8) паразитолошка испитивања;


	9) прање и стерилизацију контаминираног лабораторијског посуђа и прибора;


	10) припрему микробиолошких подлога;


	11) чување микробиолошких подлога, реагенаса и другог потрошног материјала;


	12) пресвлачење лабораторијског особља са санитарним чвором;


	13) смештај лабораторијског особља.


	


	Лабораторија за паразитолошка испитивања клиничког материјала


	


	Члан 7.


	Лабораторија за паразитолошка испитивања клиничког материјала мора да има следеће просторије, и то за:


	1) пријем узорака;


	2) обраду узорака и обављање паразитолошких испитивања; 
	


	3) прање и стерилизацију контаминираног лабораторијског посуђа и прибора;


	4) пресвлачење лабораторијског особља са санитарним чвором;


	5) смештај лабораторијског особља.


	


	Лабораторија за микробиолошка испитивања безбедности хране


	


	Члан 8.


	Лабораторија за микробиолошка испитивања безбедности хране мора да има следеће просторије, и то за:


	1) пријем узорака;


	2) примарну обраду узорака и вршење основних микробиолошких испитивања;


	3) сензорна испитивања;


	4) обављање миколошких испитивања или обезбеђен одговарајући простор унутар просторије за бактериолошка испитивања за обављање миколошких испитивања;


	5) миколошка испитивања;


	6) молекуларно-биолошку дијагностику – ако у свом раду примењује молекуларно-биолошке технике; 
	


	7) рад са лабораторијским животињама (ако користи лабораторијске животиње);


	8) паразитолошка испитивања;


	9) прање и стерилизацију контаминираног лабораторијског посуђа и прибора;


	10) припрему микробиолошких подлога;


	11) чување микробиолошких подлога, реагенаса и другог потрошног материјала;


	12) пресвлачење лабораторијског особља са санитарним чвором;


	13) смештај лабораторијског особља.


	


	Лабораторија за микробиолошка испитивања хране за животиње


	


	Члан 9.


	Лабораторија за микробиолошка испитивања хране за животиње мора да има следеће просторије, и то за:


	1) пријем узорака;


	2) примарну обраду узорака и вршење основних микробиолошких испитивања;


	3) бактериолошка испитивања;


	4) обављање миколошких испитивања или обезбеђен одговарајући простор унутар просторије за бактериолошка испитивања за обављање миколошких испитивања;


	5) рад са лабораторијским животињама – ако користи лабораторијске животиње;


	6) прање и стерилизацију контаминираног лабораторијског посуђа и прибора;


	7) припрему микробиолошких подлога;


	8) чување микробиолошких подлога, реагенаса и другог потрошног материјала;


	9) пресвлачење лабораторијског особља са санитарним чвором;


	10) смештај лабораторијског особља.


	


	Лабораторија за вирусолошка и серолошка испитивања клиничког материјала


	


	Члан 10.


	Лабораторија за вирусолошка и серолошка испитивања клиничког материјала мора да има следеће просторије, и то за:


	1) пријем узорака;


	2) примарну обраду узорака клиничког материјала;


	3) обављање вирусолошких испитивања;


	4) идентификацију и детерминацију вируса;


	5) обављање серолошких испитивања;


	6) молекуларно-биолошку дијагностику – ако у свом раду примењује молекуларно-биолошке технике; 
	


	7) рад са лабораторијским животињама – ако користи лабораторијске животиње у дијагностичке сврхе;


	8) смештај и чување хемикалија, дезинфицијенаса, реагенаса и другог потрошног материјала;


	9) прање и стерилизацију контаминираног лабораторијског посуђа и прибора;


	10) пресвлачење лабораторијског особља са санитарним чвором;


	11) смештај лабораторијског особља.


	


	Лабораторија за хемијска испитивања безбедности хране и хране за животиње


	


	Члан 11.


	Лабораторија за хемијских испитивања безбедности хране и хране за животиње мора да има следеће просторије, и то за:


	1) пријем узорака;


	2) припрему и хомогенизацију узорака (млевењем) ради хемијских испитивања; 
	


	3) дигестију и минерализацију узорака;


	4) мерење;


	5) централну хемијску лабораторију;


	6) спектрофотометрију;


	7) атомску апсорпциону спектрофотометрију (ААС) – ако обавља ову врсту испитивања;


	8) кућицу за гасове за ААС, гасну хроматографију – ако обавља ову врсту испитивања;


	9) течну хроматографију (ако обавља ову врсту испитивања);


	10) гасну хроматографију (ако обавља ову врсту испитивања);


	11) прање лабораторијског посуђа;


	12) смештај хемикалије, реагенаса и потрошног материјал.


	


	Лабораторија за радиолошка испитивања садржаја радионуклида у узорцима хране, хране за животиње и воде за напајање


	


	Члан 12.


	Лабораторија за радиолошка испитивања садржаја радионуклида у узорцима хране, хране за животиње и воде за напајање мора да има следеће просторије, и то за:


	1) пријем и припрему узорака; 


	2) прање лабораторијског прибора и посуђа; 


	3) нискофонску лабораторију; 


	4) обраду резултата; 


	5) чување узорака.


	


	Лабораторија за биохемијска испитивања клиничког материјала


	


	Члан 13.


	Ако завод, односно институт обавља биохемијска испитивања клиничког материјала мора да има лабораторију за биохемијска испитивања клиничког материјала, која има следеће просторије, и то за:


	1) пријем узорака;


	2) обраду узорака и вршење биохемијских испитивања; 
	


	3) прање и стерилизацију контаминираног лабораторијског посуђа и прибора;


	4) чување реагенаса и другог потрошног материјала;


	5) пресвлачење лабораторијског особља са санитарним чвором;


	6) смештај лабораторијског особља.


	


	Упозорење на присуство биохазарда


	


	Члан 14.


	Лабораторије из чл. 6, 7, 8, 9, 10. и 13. овог правилника морају да имају на улазним вратима просторија истакнут знак упозорења присутног биохазарда, као и следеће податке: натпис: „Приступ дозвољен само лицима запосленим у лабораторији”; означен ниво биолошке сигурности; име и презиме лица одговорног за рад у лабораторији; број телефона на који се може позвати дежурно или одговорно лице.


	


	IV. УСЛОВИ У ПОГЛЕДУ ОПРЕМЕ И УРЕЂАЈА


	


	Услови утврђени обимом акредитованих метода


	


	Члан 15.


	Завод, односно институт, у зависности од врсте и обима послова које обавља и у складу са обимом акредитације која се примењују у лабораторијама завода и института мора да има одговарајућу врсту опреме, утензилије и уређаје, који обезбеђују несметано и безбедно извођење лабораторијских испитивања, утврђене у складу са актом о акредитацији и обухваћеним обимом акредитације.


	Лабораторија мора да има опрему, утензилије и уређаје који у погледу техничких карактеристика, распореда инсталације, намене, начина коришћења и техничког одржавања задовољавају одговарајуће стандарде. 
	


	


	Услови у погледу заштитне опреме


	


	Члан 16.


	Завод, односно институт мора да има, у зависности од нивоа биолошке сигурности, врсте делатности коју обавља и врсте микроорганизама које испитује одговарајућу заштитну опрему и успостављене процедуре за безбедан рад запослених и спречавање могућности њиховог инфицирања, као и процедуре за спречавање изношење инфективних агенаса и штетних материја изван лабораторије.


	Завод мора да има и опрему за гашење пожара, као и опрему за пружање прве помоћи. 
	


	За потребе епизоотиолошке службе, и одељења за патоморфолошку дијагностику завод, односно институт мора да има одговарајућу заштитну опрему, опрему за обављање послова дезинфекције, дезинсекције и дератизације, као и одговарајућу заштитну опрему и инструменте за обављање аутопсије угинулих и жртвованих животиња. 
	


	За потребе обављања послова сузбијања стерилитета животиња и пружања помоћи приликом спровођења вештачког осемењавања животиња и подизања плодности животиња завод, односно институт мора да има одговарајућу заштитну опрему, инструменте и уређаје за обављање ових послова. 
	


	


	V. ЗАВРШНЕ ОДРЕДБЕ


	


	Члан 17.


	Даном ступања на снагу овог правилника престаје да важи Правилник о ближим условима опремљености ветеринарских организација („Службени гласник СРС”, број 31/78). 
	


	


	Члан 18.


	Овај правилник ступа на снагу осмог дана од дана објављивања у „Службеном гласнику Републике Србије”.


	


	


	Број 110-00-51/2010-09


	У Београду, 28. маја 2010. године


	Министар,


	др Саша Драгин, с.р.

