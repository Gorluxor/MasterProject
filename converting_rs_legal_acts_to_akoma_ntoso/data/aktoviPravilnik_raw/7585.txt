


	
	Zakon


	
	На основу чланa 20. став 9. Закона о метрологији („Службени гласник РС”, брoj 30/10),
	Министар економије и регионалног развоја доноси
	
	ПРАВИЛНИК 
	
	о начину испитивања типа мерила за поједине врсте мерила
	
	"Службени гласник РС", број 22 од 23. марта 
	2012.
	
	Члан 1.
	Овим правилником прописује се начин на који се врши испитивање типа мерила за мерила за која је обавезно издавање уверења о одобрењу типа мерила.
	Члан 2.
	Мерила за која је обавезно издавање уверења о одобрењу типа мерила су мерила одређена правилником којим су прописане врсте мерила за које је обавезно оверавање. 
	
	Члан 3. 
	Испитивање типа мерила обухвата систематско проучавање и испитивање својстава једног или више примерака идентификованог типа мерила чији су резултати садржани у извештају о испитивању у циљу одређивања да ли је тај тип мерила усклађен са прописаним техничким и метролошким захтевима и да ли је погодан за употребу у прописаној области на такав начин да се очекује да даје поуздане резултате мерења у одређеном временском периоду, односно да ли за такав тип мерила може да се изда уверење о одобрењу типа мерила.
	Члан 4.
	Исти тип мерила представљају мерила која производи одређени произвођач и која:
	1) су идентична по дизајну, материјалу, компонентама и мерним опсезима, али се површно разликују по другим неметролошким карактеристикама; 
	
	2) се разликују по мерном опсегу, под условом да су сачувана својства мерила у границама дозвољених грешака; 
	
	3) садрже формално идентичне компоненте или материјале добијене од различитих снабдевача и различитим техникама производње, под условом да различити извори снабдевања и различите технике производње не утичу на прописане метролошке карактеристике мерила.
	Различите типове мерила представљају наизглед идентична мерила, за која се претпоставља да их производе различити произвођачи и за која захтев за одобрење типа мерила подносе различити домаћи произвођачи, овлашћени увозници, односно овлашћени дистрибутери страног произвођача мерила (у даљем тексту: Подносилац захтева). 
	
	Члан 5.
	Испитивање типа мерила врши се по писаном захтеву Подносиоца захтева, који садржи:
	1) пословно име и седиште Подносиоца захтева;
	2) пословно име, седиште и ознаку произвођача мерила;
	3) акт којим страни произвођач потврђује да је Подносилац захтева овлашћени увозник, односно овлашћени дистрибутер мерила за које се подноси захтев;
	4) назив мерила, у складу са правилником којим се прописују врсте мерила за које је обавезно оверавање;
	5) податке о намени мерила;
	6) податке о типу мерила; 
	7) основне метролошке карактеристике мерила (мерни опсег, класа тачности, референтни услови употребе мерила и др.);
	8) назив метролошког прописа којим се уређују технички и метролошки захтеви и у складу са којим се врши испитивање типа мерила;
	9) техничку документацију о мерилу;
	10) претходна уверења о одобрењу типа мерила које су издали надлежни органи у вези са мерилом за који се подноси захтев, односно акт којим се одбија издавање уверења о одобрењу типа мерила, ако је то применљиво;
	11) доказ о плаћеној републичкој административној такси у складу са законом; 
	
	12) другу документацију којом се доказују наводи из захтева; 
	13) друге податке ради ближе идентификације мерила.
	Уз захтев из става 1. овог члана доставља се потребан број узорака мерила, у зависности од врсте и принципа рада мерила чији се тип испитује.
	Захтев за испитивање проширења примене типа мерила, поред података из става 1. овог члана, садржи и службену ознаку одобреног типа мерила, као и документацију о измени, односно преправци мерила, а уз захтев се доставља и потребан број узорака измењеног, односно преправљеног мерила у зависности од врсте измене, односно преправке мерила чији се тип испитује.
	Члан 6.
	Техничка документација о мерилу из члана 5. став 1. тачка 9) овог правилника садржи нарочито:
	1) класу тачности, односно границе дозвољених грешака мерила;
	2) мерне опсеге, односно називне вредности мерила;
	3) референтне услове употребе;
	4) детаљан опис мерила, који укључује опис својстава конструкције, израде, монтаже, подешавања и рада мерила;
	5) склопни цртеж, кинематску шему и шему спајања посебних делова (ако је применљиво), фотографије мерила, упутства за уградњу и припрему мерила за употребу, упутства за одржавање и поправку;
	6) опис рада мерила;
	7) податке о софтверу за мерила која контролише софтвер и на основу којих се могу идентификовати захтеви који се односе на софтвер;
	8) опис начина промене метролошких параметара мерила и начина заштите од неовлашћене промене тих параметара;
	9) предлог натписа и ознака на мерилу;
	10) резултате испитивања обављених од стране акредитованих лабораторија, односно других именованих тела, ако је применљиво.
	Члан 7.
	У зависности од сврхе и обима, испитивање типа мерила спроводи се као:
	1) комплетно; 
	2) делимично; 
	3) поновно; 
	4) испитивање проширења примене типа. 
	Комплетно испитивање типа мерила врши се када тип мерила није био раније испитиван и састоји се од испитивања свих метролошких и техничких карактеристика да би се утврдило да је тај тип мерила усаглашен са важећим прописима и да се може очекивати да примерци типа раде исправно.
	Делимично испитивање врши се када је тип измењен тако да је очекивано да те измене утичу само на његове одређене карактеристике и састоји се од испитивања само ограниченог броја изабраних карактеристика типа мерила, да би се утврдило да је измењени тип мерила усаглашен са важећим прописима. 
	
	Поновно испитивање типа мерила врши се у току важења уверења о одобрењу типа, односно након престанка важења уверења о одобрењу типа, када важне информације, које могу битно утицати на својства одобреног типа мерила, добијене на основу употребе, резултата редовних оверавања, односно метролошког надзора тог мерила постану познате подносиоцу захтева или Дирекцији за мере и драгоцене метале, односно именованом телу. 
	
	Поновно испитивање може бити комплетно или делимично у зависности од недостатака који су откривени и врши се на начин који омогућава да се утврди да ли је мерило подесно за употребу у прописаној области, односно да ли је мерило у складу са одобреним типом мерила, а ради потврђивања, измене, односно повлачења већ издатог уверења о одобрењу типа мерила. 
	
	Испитивање проширења примене типа мерила се спроводи код типа мерила које је снабдевено важећим уверењем о одобрењу типа мерила, у циљу добијања основа за одобравање предложених проширења.
	Члан 8. 
	Испитивање типа мерила обухвата:
	1) испитивање метролошких карактеристика и избор испитних тачака; 
	2) испитивање техничких карактеристика;
	3) административни преглед.
	Испитивање метролошких карактеристика обухвата испитивање прописаних карактеристика мерила, док се избор испитних тачака врши према прописима којима се уређују захтеви за поједине врсте мерила. 
	
	Испитивање техничких карактеристика спроводи се према прописима којима се уређују захтеви за поједине врсте мерила. 
	
	Административни преглед обухвата проверу подесности типа мерила за одређену намену.
	Члан 9.
	О извршеним испитивањима типа мерила сачињава се извештај о испитивањима, који садржи, нарочито:
	1) податке о подносиоцу захтева и произвођачу мерила;
	2) назив метролошког прописа којима се уређују технички и метролошки захтеви и у складу са којим је извршено испитивање типа мерила;
	3) податке о узорцима који су испитани, месту и датуму испитивања; 
	4) резултате испитивања;
	5) податке о метролошкој следивости;
	6) податке о особљу и лабораторијама које су обавиле испитивања;
	7) датуме обављања испитивања.
	Члан 10. 
	По извршеном испитивању типа мерила испитани узорци мерила враћају се Подносиоцу захтева, који је обавезан да их чува и да их чини доступним Дирекцији за мере и драгоцене метале, односно именованом телу које је издало уверење о одобрењу типа мерила. 
	
	Члан 11.
	Даном ступања на снагу овог правилника престаје да важи Правилник о начину на који се врши испитивање типа мерила („Службени лист СРJ”, број 14/95).
	Члан 12.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Брoj 110-00-22/2012-08
	У Београду, 19. марта 2012. године
	Министар,
	
	Небојша Ћирић, с.р.

