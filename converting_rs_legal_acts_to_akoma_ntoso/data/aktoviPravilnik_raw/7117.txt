


	
	Zakon


	
	На основу члана 134a став 2. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13 и 68/14), 
	
	Министар привреде, који је на основу Одлуке председника Владе 01 број 119-00-36/2014-01 од 15. јула 2014. године, објављене у „Службеном гласнику РС”, број 73/14, преузео овлашћења министра финансија, доноси
	
	ПРАВИЛНИК 
	о начину означавања, садржини и изгледу ознака којима се означава непокретност која је предмет принудне наплате, односно објекат у коме је забрањено обављање делатности
	"Службени гласник РС", број 
	74 од 18. јула 2014.
	
	Члан 1.
	Овим правилником ближе се уређује садржина и изглед ознака Пореске управе којима се видно означава непокретност обвезника која је предмет принудне наплате, односно објекат обвезника за који је Пореска управа изрекла меру привремене забране обављања делатности у складу са чланом 131. Закона о пореском поступку и пореској администрацији („Службени гласник РС”, бр. 80/02, 84/02 – исправка, 23/03 – исправка, 70/03, 55/04, 61/05, 85/05 – др. закон, 62/06 – др. закон, 61/07, 20/09, 72/09 – др. закон, 53/10, 101/11, 2/12 – исправка, 93/12, 47/13, 108/13 и 68/14 – у даљем тексту: ЗПППА), као и начин означавања те непокретности, односно објекта.
	Члан 2.
	Означавање непокретности обвезника којa је предмет принудне наплате, односно објекта пореског обвезника за који је Пореска управа изрекла меру привремене забране обављања делатности врши се обавештењем, траком, односно плакатом.
	Члан 3.
	Обавештење из члана 2. овог правилника је у облику положеног правоугаоника и штампа се у две величине, и то:
	1) 40 cm x 28 cm – за истицање на објектима; 
	2) 30 cm x 20 cm – за истицање на киосцима.
	Подлога обавештења је бела, а садржина обавештења се исписује црним словима.
	Изглед и садржина обавештења дата је на Обрасцу ОБ – Обавештење, који је одштампан уз овај правилник и чини његов саставни део.
	Члан 4.
	Трака из члана 2. овог правилника израђује се од ПВЦ фолије флурoсцентнo црвене боје, ширине 10 cm на којој је црном бојом словима висине 8 cm и ширине 4 cm исписан текст: „Пореска управа”, који се понавља у размаку од 90 cm.
	Изглед траке дат је на Обрасцу ТР – Трака, који је одштампан уз овај правилник и чини његов саставни део.
	Члан 5.
	Плакат из члана 2. овог правилника је у облику усправно постављеног правоугаоника и штампа се у величини од 42 cm x 29 cm, израђује се на белој подлози, са словним и графичким приказима у црвеној, црној и белој боји и грбом Републике Србије у одговарајућој боји.
	Изглед и садржина плаката којим се означава објекат који је привремено затворен због мере привремене забране обављања делатности из члана 131. став 1. тач. 2) и 4) ЗПППА дата је на Обрасцу ПЛ – 1, који је одштампан уз овај правилник и чини његов саставни део. 
	
	Изглед и садржина плаката којим се означава објекат који је привремено затворен због мере привремене забране обављања делатности из члана 131. став 1. тачка 3) ЗПППА дата је на Обрасцу ПЛ – 2, који је одштампан уз овај правилник и чини његов саставни део. 
	
	Члан 6.
	Даном ступања на снагу овог правилника престаје да важи Правилник о садржини и изгледу ознаке којом се означава објекат у случају изрицања мере привремене забране обављања делатности, као и начину означавања таквог објекта („Службени гласник РС”, брoj 140/04). 
	
	Члан 7.
	Овај правилник ступа на снагу наредног дана од дана објављивања у „Службеном гласнику Републике Србије”.
	
	Број 110-00-270/2014-04
	У Београду, 18. јула 2014. године
	Министар,
	др Душан Вујовић, с.р.
	
	ПРИЛОЗИ
	
	
	Образац ОБ 
	- Обавештење
	
	Образац 
	ПЛ-1 
	
	Образац 
	ПЛ-2
	
	Образац ТР 
	- Трака
	

