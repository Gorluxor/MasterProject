


	
	Zakon


	
			На основу члана 17. став 5. Закона о транспорту опасне робе („Службени гласник РС”, бр. 104/16, 83/18, 95/18 – др. закон и 10/19 – др. закон),
			Mинистар грађевинарства, саобраћаја и инфраструктуре доноси
			ПРАВИЛНИК
			о начину и условима за утврђивање траса за превоз опасне робе у друмском саобраћају и начину лоцирања и праћења возила
			"Службени гласник РС", број 59 од 23. августа 
			2019.
			Члан 1.
			Овим правилником прописују се начин и услови за утврђивање траса за превоз опасне робе у друмском саобраћају, начин лоцирања и праћења возила, технички захтеви и стандарди информационог система који се користе за лоцирање и праћење возила (у даљем тексту: информациони систем), као и рок за почетак његове обавезне примене.
			Члан 2.
			Трасе за превоз опасне робе у друмском саобраћају утврђују се на путевима IA и IБ реда.
			Осим путева из става 1. овог члана траса за превоз опасне робе у друмском саобраћају утврђује се и на путевима IIA реда, IIБ реда, општинским путевима и улицама, под условом да је то једина траса до места утовара или истовара опасне робе.
			Члан 3.
			Лоцирање и праћење возила за која се захтева издавање ADR сертификата о одобрењу за возило врши се телекомуникационим услугама путем GPS и GSM канала. На возила се уграђују уређаји који се налазе у кућиштима отпорним на влагу и прашину нивоа стандарда IP66.
			Лоцирање и праћење возила која врше међународни билатерални или транзитни превоз се врши на основу информација добијених од надлежних царинских органа, о праћeњу возила постављањем локатора.
			Лоцирање и праћење домаћих возила за која не постоји обавеза прибављања ADR сертификата о одобрењу за возило, врши се на основу података добијених снимањем саобраћаја системом видео надзора на путевима који има могућност препознавања обележја и ознака на возилима која превозе опасну робу.
			Члан 4.
			Информациони систем садржи услугу резервне локације (у даљем тексту: РЛ) на географски удаљеној локацији за случај ванредних ситуација, која задовољава минималну функционалност комплетног система у случају прекида рада примарне локације. РЛ је на минималном растојању од 100km од примарне локације на којој се чувају подаци о лоцирању и праћењу возила. Време успостављања функционалности РЛ система није дуже од три сата. Серверска опрема на РЛ је физички обезбеђена, са приступом ограниченим на овлашћена лица.
			РЛ је на територији Републике Србије.
			Услуга РЛ безбеђује функционалност, сигурност и безбедност података.
			Члан 5.
			Информациони систем је усаглашен са захтевима стандарда SRPS ISO 9001 или са еквивалентним стандардом, SRPS ISO/IEC 27001 или са еквивалентним стандардом, SRPS ISO/IEC 20000-1 или са еквивалентним стандардом, SRPS ISO 22301 или са еквивалентним стандардом.
			Члан 6.
			Рок за почетак обавезне примене информационог система је три месеца од дана ступања на снагу овог правилника.
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 34-00-00012/2019-15
			У Београду, 8. августа 2019. године
			Министар,
			проф. др Зорана З. Михајловић, с.р.
	

