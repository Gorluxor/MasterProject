


	
	Zakon


	
			На основу члана 22. став 6. Закона о смањењу ризика од катастрофа и управљању ванредним ситуацијама („Службени гласник РС”, број 87/18), 
			Mинистар унутрашњих послова доноси 
			ПРАВИЛНИК
			о садржини, начину успостављања и одржавања регистра ризика од катастрофа
			"Службени гласник РС", број 78 од 1. новембра 
			2019.
			Предмет правилника
			Члан 1.
			Овим правилником прописује се садржина, начин успостављања и одржавања регистра ризика од катастрофа (у даљем тексту: Регистар ризика).
			Физичко-географски подаци о простору захваћеном ризиком
			Члан 2.
			Физичко-географски подаци о простору захваћеном ризиком, који се уносе у Регистар ризика, јесу подаци о географском положају, подаци о хидрографским карактеристикама, подаци о рељефу, подаци о метеоролошко-климатским карактеристикама, подаци о демографским карактеристикама, подаци о пољопривреди, подаци о материјалним и културним добрима и заштићеним природним добрима, подаци о биљном покривачу. 
			Подаци о броју и структури, као и изложености и рањивости становништва, које може бити погођено наступањем катастрофе
			Члан 3.
			Подаци о броју и структури, као и изложености и рањивости становништва, које може бити погођено наступањем катастрофе и који се уносе у Регистар ризика, јесу подаци о броју и структури и карактеристикама становништва и заједнице које може бити подложно некој од идентификованих опасности.  
			Подаци о стамбеним зградама и зградама друге намене, инфраструктурним и другим објектима, њиховој изложености и рањивости
			Члан 4.
			Подаци о стамбеним зградама и зградама друге намене, инфраструктурним и другим објектима, њиховој изложености и рањивости, који се уносе у Регистар ризика, јесу подаци о броју, величини, врсти градње, години изградње, намени, капацитету стамбених зграда, зграда друге намене, инфраструктурних објеката и других објеката, њиховој подложности и осетљивости на дејство катастрофа. 
			Подаци о ранијим катастрофама и њиховим последицама
			Члан 5.
			Подаци о ранијим катастрофама и њиховим последицама, који се уносе у Регистар ризика, јесу подаци о времену, трајању, обиму и последицама катастрофа по штићене вредности.
			Подаци из става 1. овог члана се односе на референтне догађаје који су се десили у прошлости, а који су од значаја за одређивање вероватноће догађаја приликом будућих процена ризика.
			Опис и карактеристике опасности
			Члан 6.
			Опис и карактеристике опасности, које се уносе у Регистар ризика, подразумевају основне елементе који карактеришу сваку идентификовану опасност у складу са актом којим се регулише методологија за израду процене ризика од катастрофа. 
			Подаци о зонама непосредног ризика
			Члан 7.
			Подаци о зонама непосредног ризика, који се уносе у Регистар ризика, јесу подаци о географско просторним целинама које су одлукама надлежног органа о утврђивању зона непосредног ризика утврђене за зоне непосредног ризика.
			Подаци о капацитетима за смањење ризика јединица локалне самоуправе
			Члан 8.
			Подаци о капацитетима за смањење ризика јединица локалне самоуправе, који се уносе у Регистар ризика, односе се на податке о субјектима и снагама система смањења ризика на простору јединице локалне самоуправе. 
			Начин успостављања Регистра ризика 
			Члан 9.
			Субјекти система смањења ризика достављају податке од значаја за успостављање Регистра ризика Министарству унутрашњих послова, које након обраде и у сарадњи са Републичким геодетским заводом, податке уноси у Регистар ризика. 
			Начин одржавања Регистра ризика
			Члан 10.
			Поузданост, функционалност и доступност техничке инфраструктуре за вођење и одржавање Регистра ризика обезбеђује се у сарадњи са Републичким геодетским заводом. 
			Ступање на снагу
			Члан 11. 
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 01-9626/19-3
			У Београду, 25. октобра 2019. године
			Министар,
			др Небојша Стефановић, с.р.
	

