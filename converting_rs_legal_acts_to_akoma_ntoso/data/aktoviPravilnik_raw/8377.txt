



На основу члана 10. став 2. Закона о
здравственој заштити животиња („Службени гласник СРС”, брoj 28/77),
Републички секретаријат за пољопривреду, шумарство и
водопривреду,
прописује



ПРАВИЛНИК

О НАЧИНУ СПРОВОЂЕЊА
КОНТРОЛЕ ДЕЗИНФЕКЦИОНИХ СТАНИЦА И О НАЧИНУ ВРШЕЊА ПРЕВЕНТИВНЕ ДЕЗИНФЕКЦИЈЕ,
ДЕЗИНСЕКЦИЈЕ И ДЕРАТИЗАЦИЈЕ



"Службени гласник
СРС", број 14 од 5. 

априла 1980. 



Члан 1. 

Овим правилником прописује се начин спровођења контроле
дезинфекционих станица у којима се врши дезинфекција превозних средстава којима
се превозе животиње, животињски производи, животињске сировине и животињски
отпаци и начин вршења превентивне дезинфекције, дезинсекције и дератизације у
објектима за држање, производњу и промет животиња, животињских производа,
животињских сировина, животињских отпадака и сточне хране. 

I. НАЧИН СПРОВОЂЕЊА
КОНТРОЛЕ ДЕЗИНФЕКЦИОНИХ СТАНИЦА 

Члан 2.

Контрола дезинфекционих станица се врши у следећим
временским интервалима: 

– објеката за чишћење и дезинфекцију превозних
средстава у железничком саобраћају, најмање једанпут месечно а у друмском
саобраћају, најмање двапут месечно, изузев код извозних објеката који су под
сталном контролом ветеринарског инспектора; 

– места за чишћење и дезинфекцију пловних објеката,
ваздушних превозних средстава и превозних средстава у железничком и друмском
саобраћају, најмање једанпут месечно. 

При сваком вршењу појачане дезинфекције ветеринарски
инспектор мора да буде присутан до уклањања прикупљеног ђубрета и извршене
појачане дезинфекције места рада. 

Члан 3. 

Приликом редовних контрола објеката из члана 2. овог
правилника утврђује се: 

– да ли објекат или место за чишћење и дезинфекцију
превозних средстава одговара прописаним условима; 

– да ли је објекат или место снабдевено прописаном
опремом, прибором и средствима за дезинфекцију; 

– да ли се начин чувања и употребе средстава за
дезинфекцију врши на прописан начин; 

– да ли се чишћење и дезинфекција превозних средстава,
као и прибора за везивање, чишћење, храњење, напајање и истовар животиња
(рампе) које се стално налазе у превозном средству, врши на прописан начин, и 

– да ли се евиденција о извршеним дезинфекцијама води
на прописан начин. 

Члан 4. 

Потврда о извршеној дезинфекцији превозног средства
мора да буде прикључена захтеву странке за вршење утовара. 

Потврду надлежни ветеринар поништава и архивира. 

Члан 5. 

Опрема за дезинфекцију, дезинсекцију и дератизацију
предвиђена Правилником о ближим условима опремљености ветеринарских
организација („Службени гласник СРС", број 31/78) може се користити и за
чишћење и дезинфекцију превозних средстава у друмском саобраћају. 

II. НАЧИН ВРШЕЊА
ПРЕВЕНТИВНЕ ДЕЗИНФЕКЦИЈЕ, ДЕЗИНСЕКЦИЈЕ И ДЕРАТИЗАЦИЈЕ

Члан 6.

Превентивна дезинфекција, код организација удруженог
рада, регистрованих матичних запата и у организованој производњи, врши се у објектима
за држање и производњу коња и говеда – најмање два пута годишње, свиња – по
пражњењу бокса и живине – по пражњењу објекта. 

У објектима за држање, производњу и промет животињских
производа и животињских сировина дезинфекција се врши на прописан начин. 

У објектима за држање, производњу и промет животињских
отпадака и сточне хране и у објектима за промет животиња (сточне пијаце,
вашари, сајмови, изложбе и откупна места) дезинфекција се врши после сваког
пражњења објекта. 

Члан 7. 

Дезинсекција у свим објектима из члана 6. овог
правилника се врши по потреби, а дератизација при појави глодара. 

Члан 8. 

Пре вршења дезинфекције објеката из члана 6. овог
правилника мора се извршити механичко чишћење и прање уз нешкодљиво уклањање
или паковање ђубрета. 

Члан 9. 

При вршењу дезинфекције у објектима у којима се налазе
животињски производи, сировине отпаци и сточна храна, исти се морају претходно
заштитити од загађивања. 

За вршење дезинфекције морају се користити препарати на
начин који није штетан по здравље људи и животиња и којима се постиже
максимално уништење узрочника, а да се не оштети материјал који се подвргава
дезинфекцији. 

Члан 10. 

За вршење дезинсекције у објектима у којима се налазе
животиње употребљавају се само средства која нису штетна по здравље, а ефикасно
делују на групу инсеката који се уништавају. 

При вршењу дезинсекције у објектима у којима се налазе
животињски производи, животињске сировине и сточна храна, исти се морају
заштити од могућег загађивања. 

Члан 11. 

При вршењу дератизације у објектима у присуству људи, у
објектима у којима се налазе животиње и у објектима у којима се чувају животне
намирнице и сточна храна, мора се видно означити свако место где су постављена
средства за дератизацију, а намирнице и сточна храна морају бити заштићени од
намерног или случајног загађивања. 

Ветеринарска организација, која врши дератизацију дужна
је да уклони и уништи на нешкодљив начин остатке употребљеног средства и
угинуле глодаре како би се спречило загађивање животне средине и тровање људи и
животиња. 

Члан 12. 

Свака екипа при вршењу дезинфекције, дезинсекције и
дератизације мора да има приручну апотеку са антидотима, зависно од средстава
којима се врши дезинфекција, дезинсекција или дератизација, а при раду са
фумиганатима, и апарат за давање кисеоника. 

Члан 13. 

Лица која раде на пословима дезинфекције, дезинсекције
и дератизације средствима на бази карбамата, органофосфорних или органохлорних
једињења са цинкфосфидом и кумаринским препаратима, подлежу здравственој контроли
по прописима о поступку вршења претходних и периодичних прегледа радника. 

Члан 14. 

Ветеринарске организације ће, при спровођењу
дезинсекције и дератизације од стране својих радника оспособљених за те
послове, обезбедити правилно руковање и примену средстава, заштиту од отрова са
којима се ради, као и заштиту човекове средине од нерационалног коришћења тих
средстава. 

Члан 15. 

Ветеринарска организација која врши дезинсекцију и
дератизацију мора да обезбеди: 

1. радну просторију површине најмање 16 м2; 

2. просторију за смештај опреме са посебним делом за
смештај материјала, с тим што се отрови морају чувати према постојећим
прописима; 

3. просторију за раднике.

Члан 16. 

Овај правилник ступа на снагу осмог дана од дана
објављивања у „Службеном гласнику Социјалистичке Републике Србије". 

Број
323-59/80-05

У Београду, 11.
фебруара 1980. године

Секретар,

дипл. инж. Слободан
Миливојевић, с.р.



