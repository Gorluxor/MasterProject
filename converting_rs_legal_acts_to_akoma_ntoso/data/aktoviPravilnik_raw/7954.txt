


	
	Zakon

	


	
	На основу члана 61а став 7. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон и 43/11 – УС), 
	
	Министар енергетике, развоја и заштите животне средине доноси
	
	ПРАВИЛНИК
	о поступку обавештавања, односно размене података о севесо постројењу, односно комплексу чије активности могу довести до настанка хемијског удеса са прекограничним ефектима
	"Службени гласник РС", број 26 од 20. марта 2013.
	
	Члан 1.
	Овим правилником прописује се поступак обавештавања, односно размене података о севесо постројењу, односно комплексу чије активности могу довести до настанка хемијског удеса са прекограничним ефектима, са органом друге земље надлежним за спровођење прописа у области прекограничних ефеката индустријских удеса.
	Члан 2.
	Министарство надлежно за послове животне средине (у даљем тексту: Министарство) на основу Извештаја о безбедности утврђује и води евиденцију о оператерима и севесо постројењима, односно комплексима чије активности могу довести до настанка хемијског удеса са прекограничним ефектима, у складу са законом којим се уређује заштита животне средине.
	Министарство обавештава орган друге земље надлежан за спровођење прописа у области прекограничних ефеката индустријских удеса о севесо постројењу, односно комплексу чије активности могу довести до настанка хемијског удеса са прекограничним ефектима.
	Обавештавање из става 2. овог члана врши се достављањем обавештења на обрасцу – ОБАВЕШТЕЊЕ О ПОСТОЈАЊУ ОПАСНЕ АКТИВНОСТИ КОЈА МОЖЕ ИЗАЗВАТИ ХЕМИЈСКИ УДЕС СА ПРЕКОГРАНИЧНИМ ЕФЕКТИМА, који је одштампан уз овај правилник и чини његов саставни део.
	Обавештавање се врши у што краћем року, а најкасније када Министарство обавештава домаћу јавност, у складу са законом којим се уређује заштита животне средине.
	Члан 3.
	На питања која нису уређена овим правилником примењују се други закони, општеприхваћена правила међународног права и 
	
	потврђени међународни уговори којима се уређује област прекограничних ефеката индустријских удеса и важећи међународни уговори Републике Србије са државама које могу бити погођене последицама хемијског удеса и државама које хемијским удесима могу угрозити територију Републике Србије.
	Члан 4.
	Овај правилник ступа на снагу осмог дана од дана објављивања у „Службеном гласнику Републике Србије”.
	Број 110-00-16/2013-07
	У Београду, 15. марта 2013. године
	Министар,
	проф. др Зорана Михајловић, с.р.
	
	
	

