


	
	Zakon



	
			На основу члана 11. став 3. и члана 29. став 2. Закона о пресађивању људских органа („Службени гласник РСˮ, број 57/18), 
			Министар здравља доноси 
			ПРАВИЛНИК
			о начину и условима тестирања даваоца и примаоца људских органа и начину процењивања подобности даваоца људских органа, као и подобности људских органа
			"Службени гласник РС", број 71 од 4. октобра 2019.
			Члан 1.
			Овим правилником прописује се начин и услови тестирања даваоца и примаоца људских органа и начин процењивања подобности даваоца људских органа, као и подобности људских органа.
			Члан 2.
			Људски органи узети у сврху пресађивања имају прихватљив квалитет и не смеју изложити примаоца неприхватљивом ризику.
			Општа процена подобности даваоца људског органа
			Члан 3.
			Општа процена подобности даваоца људског органа обавља се у складу са медицинским стандардима.
			Све медицинске активности у вези са одабиром и проценом подобности даваоца органа спроводе се према савету и под стручним надзором доктора медицине, координатора за пресађивање људских органа (у даљем тексту: координатор).
			Општа процена подобности даваоца обавља се на основу процене медицинске документације и података прикупљених у јединицама интензивног лечења, као и разговора са породицом или другим релевантним извором, а обавезно обухвата и:
			1) детаљну процену историје болести и података о ризичном понашању,
			2) клинички и физикални преглед даваоца,
			3) лабораторијске тестове,
			4) хистолошки налаз биопсије, у случајевима када то налажу претходни нивои претрага,
			5) процену налаза обдукције (уколико је учињена).
			Сви поступци процене подобности даваоца људског органа се документују и чувају у медицинској документацији даваоца.
			Историја болести и подаци о понашању
			Члан 4.
			За потребе процене историје болести и података о понашању даваоца органа из члана 3. став 3. овог правилника прикупљају се подаци на начин прописан обрасцем „Упитник за процену подобности даваоца органа” који је дат у Прилогу 1. који је одштампан уз овај  правилник и чини његов саставни део.
			Клиничка процена
			Члан 5.
			Координатор пре узимања органа обавља и документује детаљан клинички преглед даваоца органа укључујући и физикални преглед даваоца, како би се утврдили знаци високо ризичног понашања (хепатомегалија, жутица, хепатитис или друге инфекције, промене на кожи, малигне болести или знаци трауме).
			Клинички преглед даваоца људског органа обухвата и процену његовог хемодинамског статуса током одржавања, посебно појаву хипотензије, трајање механичке вентилације, дужину трајања хоспитализације, односно време проведено у јединици интензивног лечења, потребу за реанимацијом, као коришћење инотропних и вазоактивних лекова.
			Медицинска историја болести, клинички, хемодинамски, биохемијски и фармаколошки параметри потребни су како би се проценила општа прихватљивост умрлог лица као даваоца људског органа за пресађивање.
			Лабораторијски тестови
			Члан 6.
			За потребе тестирања, предност имају узорци крви узети пре престанка крвотока. Приликом узимања узорака спроводи се процедура којом се обезбеђује идентификација и приступ свим узорцима који су одложени на чување.
			Уколико узорци из става 1. овог члана нису доступни, узорци крви за потребе тестирања се узимају одмах након престанка крвотока, у року од 24 сата. Како би се избегла хемолиза, узорци се центрифугирају одмах након узимања.
			Ако је умрли давалац органа примио трансфузију крви, крвне деривате или инфузију колоидних или кристалоидних раствора 48 сати пре верификоване мождане смрти, за тестирање, односно проверу инфективних агенаса се користи узорак крви узет пре трансфузије. Уколико такав узорак није доступан, примењује се адекватан узорак за процену хемодилуције, као и процена ризика добијања лажно негативних резултата тестирања на крвљу преносиве болести, према осетљивости коришћене методе тестирања.
			Обавезно је серолошко тестирање даваоца органа на крвљу преносиве болести.
			Пробни и потврдни микробиолошки тестови обављају се у лабораторији која је овлашћена за коришћење одобрених техника тестирања, односно акредитованој у складу са актуелном ревизијом ISO стандарда 15 189 који се односи на систем квалитета у медицинским лабораторијама. Микробиолошки и серолошки тестови обављају се према важећем Водичу за квалитет и безбедност ткива и органа EDQM (Савета Европе).
			Спроводи се минимални сет претрага који укључује следеће тестове:
			1) HIV 1 и HIV 2 антитела,
			2) HBs антиген,
			3) HBc антитела,
			4) HVC антитела,
			5) CMV антитела (за пресађивање срца),
			6) EBV антитела (за пресађивање срца),
			7) антитела  на токсоплазму (за пресађивање срца).
			У посебним приликама потребно је спровести и тестирање на сифилис.
			Код даривања органа за имуносупримираног примаоца органа потребно је обавити додатне тестове:
			1) CMV антитела,
			2) EBV антитела,
			3) антитела на токсоплазму.
			Уколико давалац долази из подручја са високом преваленцијом, потребно  је спровести тестирање на маларију, HTLV1 антитела.
			Остали тестови зависе од врсте органа који се пресађује и код примаоца и даваоца људских органа (живи сродни, живи несродни и кадаверични), могу обухватати следеће немикробиолошке тестове:
			1) одређивање крвне групе у АБО и Rh системима, 
			2) обављање ХЛА (хумани леукоцитни антиген) типизације (АBDRB1 локуси), (C и DQB1 локуси опционо) код примаоца и даваоца органа (живи сродни, живи несродни и кадаверични),
			3) обављање верификационе ХЛА (хумани леукоцитни антиген) типизације (АBDRB1 локуси), (C и DQB1 локуси опционо) код примаоца и даваоца органа (живи сродни, живи несродни).
			Код примаоца људских органа спроводи се и:
			1) детекција анти-ХЛА антитела периодично комбинованим техникама (CDC, Luminex) на свака три месеца и 14 дана након сензибилишућег догађаја (трансфузија, трудноћа, намерни или спонтани прекид трудноће, инфекција...), код свих болесника на листи чекања за пресађивање људских органа, 
			2) идентификација анти-ХЛА антитела код болесника са ПРА&gt;5% и посебно након сензибилишућег догађаја,
			3) вршење проспективног CROSS MATCH-а (унакрсна реакција),
			4) провера индиректног и директног Coombs-овог теста (IAT, DAT) периодично свака на свака три месеца и 14 дана након сензибилишућег догађаја (трансфузија, трудноћа, намерни или спонтани прекид трудноће, инфекција...), код свих болесника на листи чекања за пресађивање људских органа,
			5) комплетну крвну слику.
			Спроводе се сви релевантни биохемијски тестови у циљу процене функције, односно оцене прихватљивости органа за пресађивање.
			Лабораторија обезбеђује дуготрајно чување сваког дела узорка из којег је извршено тестирање, најмање 30 година, у складу са Законом.
			Критеријуми за неприхватање даваоца људског органа
			Члан 7.
			Општи критеријуми за неприхватање даваоца људског органа су:
			Крвљу преносиве болести:
			1) ХИВ, болест или серопозитивност,
			2) активна малигна болест било којег локалитета, изузев неких примарних и неметастазирајућих тумора централног нервног система, базоцелуларног карцинома коже, као и карцинома ин ситу грлића материце,
			3) озбиљна системска инфекција која није лечена или је непознатог порекла,
			4) ризик од преноса прионске болести: даваоци лечени екстрактима из људске хипофизе (хормон раста, итд.), у случајевима Creutzfeldt-Jakob болести или сличне преносиве спонгиформне (спужвасте) енцефалопатије у породици или чак даваоци који су примили трансплантат људске тврде мождане овојнице, рожњаче или беоњаче,
			5) вирусни хепатитис: органи од даваоца с HBsAg могу се користити за HBsAg-позитивне примаоце, а органи од HCV-позитивних давалаца могу се користити за HCV-позитивне примаоце (HCV PCR-позитивне). Давалац који је HBsAg-негативан али позитиван на HBc антитела прихватљив је као давалац ако се у његовој крви докажу HBs антитела,
			6) позитиван CROSS MATCH-а (унакрсна реакција) са Т лимфоцитима даваоца.
			Ризици повезани са понашањем који се односе на HIV, HCV, HBV и остале преносиве узрочнике болести процењују се према врсти органа за пресађивање и хитности.
			Допунски прегледи током узимања органа:
			1) системске болести, због специфичног утицаја које могу имати на орган за пресађивање, понекад захтевају допунске претраге, а коначна одлука о прихватљивости органа зависи од макроскопске процене хирурга који узима орган за пресађивање и од резултата хистолошког налаза након обављене биопсије органа.
			Специфични критеријуми за процену прихватљивости појединих људских органа
			Члан 8.
			Критеријуми за процену прихватљивости људских органа за пресађивање се заснивају на процени одговарајуће функције органа даваоца и могу зависити од карактеристика даваоца људског органа. Критеријуми за процену прихватљивости за поједине органе су следећи:
			1) Бубрег:
			– Узраст – нема ограничења,
			– Досадашње болести – потребно је обратити пажњу на хроничну хипертензију, дијабетес мелитус, албуминурију и болести бубрега,
			– Бубрежна функција – потребно је обратити пажњу на волумен урина, тренутне и раније вредности креатинина у плазми, клиренс креатинина, уреу, протеинурију, седимент урина, ултразвук бубрега и мокраћних путева. У случају хроничног оштећења бубрежне функције, узрок се може утврдити биопсијом. Узнапредовало, иреверзибилно, хронично оштећење бубрежне функције је контраиндикација за пресађивање. Акутно оштећење бубрежне функције даваоца не мора нужно бити контраиндикација, јер може бити реверзибилно,
			– Узимање органа и перфузија – потребно је обратити пажњу на макроскопски изглед, боју након перфузије, васкуларне промене, процену анатомских варијација и атеросклерозу.
			– Поступци након обављеног пресађивања органа – биопсија органа може бити потребна за процену код старијих давалаца органа и давалаца са васкуларном патологијом, хипертензијом, дијабетесом или церебралном хеморагијом непознатог узрока. Благе хистолошке промене са слабо израженом гломерулосклерозом и интерстицијалном фиброзом могу бити прихватљиве.
			2) Јетра:
			– Узраст – нема ограничења,
			– Досадашње болести – потребно је обратити пажњу на раније вирусне болести јетре, болести јетре узроковане алкохолом или накупљањем масноћа, хируршке захвате у хепатобилијарном тракту, ненадзиране абдоминалне инфекције, тровања која утичу на функцију јетре и повреде јетре,
			– Функција јетре – потребно је обратити пажњу на вредности аминотрансфераза, серумског билирубина, алкалне фосфатазе, LDH, албумина, као и на тестове коагулације. Значење вредности ензима јетре се интерпретира узимајући у обзир клиничку слику,
			– Морфологија јетре – ултразвук јетре се употребљава за искључење јасне масне дегенерације јетре, цирозе и фиброзе или било какве анатомске аномалије,
			– Узимање органа и перфузија – јетра макроскопски треба бити тамно црвена (не бледа или конгестионирана), мека, глатке површине и оштрог руба. Процењују се васкуларне и анатомске промене и атеросклероза. Једнако је важно проценити боју јетре након перфузије. Видљива фиброза и цироза или стеатоза су контраиндикација за пресађивање. Може се учинити периоперативна биопсија у циљу процене степена масне дегенерације. Степен прихватљивости масне дегенерације зависи о општем стању даваоца и примаоца органа и може бити промењив, у зависности од хитности и вештине тима за пресађивање органа.
			3) Срце:
			– Узраст – до 60 година, уз напомену да коронарографија буде обавезна за даваоца органа старијег од 40 година,
			– Досадашње болести – потребно је обратити пажњу на раније болести срца (оштећења валвула, исхемију, итд.), хипертензију, дијабетес мелитус, пушење, алкохолизам, артериосклерозу, хиперлипидемију, трауму торакса, време проведено у ЈИЛ-у, кардиореспираторни арест, конзумирање кокаина и других опојних средстава, као и површину тела,
			– Истраживање акутне исхемије миокарда – обухвата претраге ензима као што су тропонин, CPK, CPK-MB фракција, BNP, чије вредности треба интерпретирати узимајући у обзир клиничку слику и динамику вредности. ЕКГ мора бити нормалан. Промене атипичне реполаризације су прихватљиве у поједининим околностима,
			– Морфологија срца – ултразвуком се процењује контрактилност и ејекциона фракција, као и анатомија и функција валвула. У случају потребе разматра се и извођење рендгена торакса. Kоронарнa ангиографијa или MSCT ангиографија крвних судова срца је неопходна за све даваоце органа старости 40 година и више. 
			– Хемодинамика за време реанимације и одржавања даваоца – обухвата процену крвног притиска, сатурацију кисеоником, вредност хемоглобина, хипотензију, појаву срчаног застоја, примену и дозирање инотропних и вазоактивних лекова, централни венски притисак и ако је потребно примену инвазивних метода хемодинамских мерења,
			– Узимање органа и перфузија – потребно је обратити пажњу на макроскопски изглед, контрактилност и коронарну палпацију. Присуство перзистентног повишеног притиска у десном срцу, хипотензије рефрактерне на волумен, која захтева високе дозе вазоактивних лекова, потреба за високим дозама вазоактивних и/или инотропних лекова, рефрактерне аритмије, значајна коронарна артеријска болест, испади у кинетици зидова леве и десне коморе и хипертрофија леве коморе представљају ексклузионе критеријуме за прихватање даваоца срца.
			4) Плућа:
			– Узраст –  зависи од појединачне процене даваоца и примаоца органа, као и од вештине тимова за пресађивање органа.
			– Досадашње болести – потребно је обратити пажњу на раније болести плућа, пушење, активне инфекције плућа, аспирацију, гнојну секрецију, трауму торакса и раније операције торакса,
			– Функција плућа – врши се обавезна процена јер ако измена гасова и вентилација нису примерене, плућа нису прихватљива за пресађивање,
			– Морфологија плућа – рендген торакса, по потреби бронхоскопија и ЦТ торакса,
			– Узимање органа и перфузија – потребно је обратити пажњу на боју плућа, присуство ателектаза, тумора и на примерену инсуфлацију.
			Члан 9.
			Подаци који се односе на поступак процене подобности даваоца и процене подобности органа прикупљају се на начин прописан обрасцем ДОНОР ИНФО који је дат  у Прилогу 2. који је одштампан уз овај правилник и чини његов саставни део.
			Подаци наведени у делу А Прилога 2. овог правилника садрже минимални сет обавезних података, а подаци наведени у делу Б Прилога 2. овог правилника садрже групу допунских података који се прикупљају, на бази одлуке тима лекара или захтева центра за пресађивање органа примаоца.
			Изузетно од става 2. овог члана, ако према анализи ризика и користи, укључујући и хитне случајеве опасне по живот, очекиване користи за примаоца превазилазе ризике које представљају непотпуни подаци, орган се може прихватити за пресађивање чак и у случају недостатка неких обавезних података из дела А Прилога 2. овог правилника.
			Податке о процени подобности даваоца и процени подобности органа координатор за пресађивање органа из здравствене установе даваоца доставља Управи за биомедицину у електронској форми без одлагања.
			Коначну одлуку о прихватљивости људског органа за одређеног примаоца органа доноси центар за пресађивање људских органа примаоца. Центар за пресађивање људских органа, о својој одлуци, без одлагања обавештава Управу за биомедицину.
			Члан 10.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00383/2019-21
			У Београду, 20. септембра 2019. године
			Министар,
			др Златибор Лончар, с.р.
			Прилози
			
			
			Прилог 1 - Упитник за процену подобности даваоца људских органа
			
			
			Прилог 2 - Подаци о даваоцу људског органа - донор инфо
	

