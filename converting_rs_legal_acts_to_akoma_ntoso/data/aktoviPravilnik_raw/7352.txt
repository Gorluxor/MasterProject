


	
	Zakon


	
	На основу члана 10. став 5. Закона о факторингу („Службени гласник РС”, број 62/13),
	Министар финансија доноси
	
	ПРАВИЛНИК
	о садржини Регистра факторинга
	
	"Службени гласник РС", број 93 од 25. октобра 2013.
	
	Члан 1.
	Овим правилником ближе се уређује садржина Регистра факторинга (у даљем тексту: Регистар).
	Члан 2.
	Предмет евидентирања у Регистру су подаци о решењима о издатим и одузетим одобрењима за обављање посла факторинга, која министарство надлежно за послове финансија (у даљем тексту: Министарство) доноси у складу са законом којим се уређује факторинг, као и подаци о привредним друштвима којима су ова одобрења издата, односно одузета.
	Члан 3.
	Регистар садржи податке о:
	1) тачном времену (дан, час и минут) пријема у Агенцији за привредне регистре (у даљем тексту: Агенција) решења Министарства којим се издаје, односно одузима одобрење за обављање посла факторинга (у даљем тексту: Решење);
	2) решењу из тачке 1. овог става, и то: називу доносиоца, броју и датуму доношења решења;
	3) привредном друштву на које се решење односи, и то: пословном имену и матичном броју;
	4) броју под којим је решење заведено у Регистру.
	Члан 4.
	Подаци се евидентирају у Регистру по службеној дужности, одмах по пријему решења у Агенцији.
	Члан 5.
	Подаци из Регистра објављују се на интернет страни Агенције.
	Поред података из става 1. овог члана, на интернет страни Агенције објављује се и свако решење о издавању, односно одузимању одобрења за обављање посла факторинга.
	Члан 6.
	Овај правилник ступа на снагу наредног дана од дана објављивања у „Службеном гласнику Републике Србије”.
	
	Број 110-00-00084/2013-16
	У Београду, 15. октобра 2013. године
	Министар,
	Лазар Крстић, 
	с.р.

