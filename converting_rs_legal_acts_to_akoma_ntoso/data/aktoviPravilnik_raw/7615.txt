




На основу члана 37. став 2. Закона о стандардизацији (“Службени лист СРЈ” бр. 30/96, 59/98 и 70/2001) и члана 2. став 3. Уредбе о начину израде и доношења техничких прописа и вођења регистра тих прописа (“Службени лист СРЈ” бр. 4/97), савезни министар привреде и унутрашње трговине прописује

ПРАВИЛНИК
О НАЧИНУ ОБЕЛЕЖАВАЊА ПОЉОПРИВРЕДНИХ И ПРЕХРАМБЕНИХ ПРОИЗВОДА 
ДОБИЈЕНИХ ОД ГЕНЕТИЧКИ МОДИФИКОВАНИХ ОРГАНИЗАМА

„Службени лист СЦГ”, број 6 од 28. фебруара 2003.

Члан 1.
Овим правилником прописује се начин обележавања пољо-привредних 
и прехрамбених производа добијених од генетички модификованих организама који се 
стављају у промет.
Одредбе овог правилника не односе се на производе који су 
добијени употребом генетички модификованих организама или делова генитички 
модификованих организама, у чији састав не улазе генетички модификовани 
организми или делови генетички модификованих организама.
Члан 2.
Производи добијени од генетички модификованих организама из 
члана 1. овог правилника су пољопривредни и прехрамбени производи који су 
произведени од генетички моди-фикованих организама или садрже генетички 
модификоване организме или комбинацију генетички модификованих организама, а 
који се у целини састоје или као компоненту садрже један или више генетички 
модификованих организама или део генетички модификованог организма без обзира на 
присуство модификоване дезоксирибонуклеинске киселине, и за које је дато 
одобрење надлежне савезне организације за стављање у промет.
Члан 3.
Произвођач, односно увозник пољопривредних и прехрамбених 
производа добијених од генетички модификованих организама (у даљем тексту: 
произвођач или увозник) обавезан је да у декларацију унесе текст следеће 
садржине: “Овај производ садр-жи генетички модификован организам”. Наведени 
текст исписује се јасно уочљивим словима и ставља се на видно место где се 
налази и назив производа.
Произвођач, односно увозник обавезан је да амбалажу, паковање, 
налепницу и привесницу призвода из става 1. овог члана означи логом одговарајуће 
величине у облику једнакостраничног троугла. Троугао је оивичен дебелом линијом 
црвене боје. Унутрашње поље је жуто а у средини поља је јасно уочљивим 
ћириличним или латиничним словима црне боје исписана реч: “ГМО” или “ГМО”. Ако 
декларација није штампана колор техником, уместо жуте, унутрашње поље је беле 
боје.

Члан 4.
Произвођач, односно увозник обавезан је да у декларацији 
производа из члана 1. овог правилника, у листи састојака, називе састојака који 
су добијени од генетички модификованих организама допуни текстом “генетички 
модификован”. Текст мора бити одштампан словима која су најмање исте величине 
као и слова која се користе за исписивање назива самог састојка.
Члан 5.
Обележавање из чл. 3. и 4. овог правилника не односи се на 
производе који садрже до 0,9 % (рачунајући проценат на нето масу производа) 
примеса генетички модификованих организама и примеса пореклом од генетички 
модификованих организама , које су током процеса производње производа настале 
услед технолошки неизбежне контаминације, под условом да контаминирајући 
генетички модификовани организам одговара одредби члана 2. овог правилника.
Члан 6.
Овај правилник ступа на снагу осмог дана од дана објављивања у 
“Службеном листу СЦГ”.


Бр. 16/18
27. фебруара 2003. године
Београд
Савезни министар привреде и унутрашње трговине
Петар Тројановић, с.р.

