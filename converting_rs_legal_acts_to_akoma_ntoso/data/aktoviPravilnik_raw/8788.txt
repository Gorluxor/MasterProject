


	Редакцијски пречишћен текст



На основу члана 336. Закона о ваздушној пловидби
(“Службени лист СФРЈ”, бр.
23/78 и 20/79), у споразуму са председником савезног комитета за саобраћај и
везе, савезни секретар за унутрашње послове прописује



ПРАВИЛНИК


О
НАЧИНУ ПРЕДАЈЕ И ВРАЋАЊА ОРУЖЈА И МУНИЦИЈЕ У ЈАВНОМ ПРЕВОЗУ У ВАЗДУШНОМ
САОБРАЋАЈУ

„Службени
лист СФРЈ”, бр. 40 од 18. VII 1980, 14 од 19. III 1982.



Члан
1.

Под оружјем, у
смислу овог правилника, подразумевају се све врсте оружја које се по
републичким, односно покрајинским прописима о оружју могу набављати, држати и
носити у Социјалистичкој Федеративној Републици Југославији.

Под муницијом, у
смислу овог правилника, подразумева се муниција за све врсте оружја из става 1.
овог члана.

Члан
2.

Путник у јавном превозу
у ваздушном саобраћају (у даљем тексту: путник) који поседује оружје и муницију
на основу важеће исправе за држање, ношење или набављање оружја издате од
надлежног органа, пре укрцавања у ваздухоплов предаје их овлашћеном лицу
надлежног органа унутрашњих послова.

Овлашћено лице
надлежног органа унутрашњих послова одбиће да прими оружје и муницију из става
1. овог члана само ако је по прописима земље у којој се налази аеродром
опредељења превоз оружја и муниције ваздухопловом забрањен.

Члан
3.

Ако се полетање врши
са аеродрома који се налази у иностранству пре укрцавања у ваздухоплов путник
је дужан да оружје и муницију преда вођи домаћег ваздухоплова.

Члан
4.

О начину предаје и
враћања оружја и муниције путник треба да буде на погодан начин обавештен пре
предаје пртљага ради отпреме у складу са међународним нормама.

Члан
5.

Овлашћено лице
надлежног органа унутрашњих послова приликом пријема од путника оружја и
муниције, проверава да ли је оружје упаковано и да ли путник поседује одобрење
надлежног органа за држање, ношење или набављање, односно уношење оружја у
Социјалистичку Федеративну Републику Југославију.

Овлашћено лице из
става 1. овог члана проверава да ли је оружје испражњено.

Члан
6.

О примљеном оружју и
муницији ради превоза овлашћено лице надлежног органа унутрашњих послова издаје
путнику потврду и обавештава га о месту и начину враћања оружја и муниције.

Примерак потврде о
пријему оружја и муниције ради превоза издаје се и вођи ваздухоплова којим се
врши превоз примљеног оружја и муниције.

Члан
7.

Потврда о пријему
оружја и муниције ради превоза садржи:

1) назив органа који
је потврду издао, место и датум издавања потврде;

2) презиме и име,
пребивалиште и адресу стана путника коме оружје и муниција припадају;

3) податке о врсти и
броју исправе којом се утврђује идентитет путника (пасош, лична карта и др.);

4) податке о врсти,
марки и калибру оружја и фабрички број оружја;

5) податке о
количини муниције;

6) место за оверу
пријема оружја и муниције.

Потврда из става 1.
овог члана издаје се на обрасцу који је одштампан уз овај правилник и чини
његов саставни део.

Члан
8.

Оружје и муницију
овлашћено лице надлежног органа унутрашњих послова предаје, у ваздухоплову
којим се путник превози, вођи тог ваздухоплова.

Вођа ваздухоплова
или члан посаде кога он одреди преузима оружје и муницију и обезбеђује њихов
смештај у посебну касету намењену за превоз оружја и муниције, односно у
посебан део пртљажника ваздухоплова.

Члан
9.

Касета за превоз
оружја и муниције мора имати ознаку припадности ваздухоплова.

Кључ од касете за
превоз оружја и муниције мора бити обезбеђен од приступа неовлашћених лица.

Члан
10.

Ако путник у току
превоза мења ваздухоплов, оружје и муницију ће вођа ваздухоплова или члан
посаде кога он одреди предати, ради даљег превоза, вођи ваздухоплова којим се
путник даље превози.

Предаја оружја и
муниције у смислу става 1. овог члана, извршиће се у присуству овлашћеног лица
надлежног органа унутрашњих послова и представника превозиоца на аеродрому на
коме путник мења ваздухоплов.

Ако се из оправданих
разлога предаја оружја и муниције не може извршити на начин из става 1. овог
члана, вођа ваздухоплова или члан посаде кога он одреди предаће оружје и
муницију овлашћеном лицу надлежног органа унутрашњих послова. Са тим оружјем и
муницијом поступиће се на начин прописан у члану 8. овог правилника.

Члан
11.

Отварање пртљажника
ваздухоплова у коме се налази оружје и муниција на домаћем аеродрому може се
вршити само у присуству вође ваздухоплова или члана посаде кога он одреди,
овлашћеног лица надлежног органа унутрашњих послова и представника превозиоца.

Члан
12.

Вођа
ваздухоплова или члан посаде кога он одреди, предаје оружје и муницију
овлашћеном лицу надлежног органа унутрашњих послова на аеродрому опредељења
путника, одмах након искрцавања оружја и муниције из ваздухоплова. 


*
„Службени лист СФРЈ”, број 14/82.

Члан
13.

Овлашћено лице
надлежног органа унутрашњих послова враћа путнику оружје и муницију на основу
потврде о пријему оружја и муниције ради превоза, с тим што претходно провери
идентитет путника.

Путник потврђује
пријем оружја и муниције потписом на потврди.

После враћања оружја
и муниције, овлашћено лице из става 1. овог члана задржава примерак потврде на
којој је путник потписом потврдио враћање оружја и муниције.

Члан
14.

Предаја и враћање оружја
и муниције на аеродрому који се налази у иностранству врши се у складу са
одредбама овог правилника, ако прописима стране земље у којој се аеродром
налази предаја и враћање оружја и муниције нису друкчије уређени.

Члан
15.

Овај правилник ступа
на снагу осмог дана од дана објављивања у „Службеном листу СФРЈ”.



П Бр
343-1-1/30

26. јуна
1980. године

Београд 


Савезни секретар за 


унутрашње послове,

Фрањо Хрљевић, 

с.
р.





	
		
			
			
			__________________________
			
			(назив
  надлежног органа)
		
		
			
			
			Датум _______________ 19__ године
			
		
		
			
			
			На основу члана 7. Правилника о начину предаје и
  враћања оружја и муниције у јавном превозу у ваздушном саобраћају („Службени
  лист СФРЈ“, бр. 40/80) издаје се
		
		
			
			
		
			
			
			ПОТВРДА
			
		
		
			
			
			О
  ПРИЈЕМУ ОРУЖЈА И МУНИЦИЈЕ РАДИ ПРЕВОЗА
		
		
			
			
		
			
			
			Примљено од путника _____________________________________________
			
		
		
			
			
			(презиме и име)
			
		
		
			
			
			Са пребивалиштем
  _______________________________________________
		
		
			
			
			(место, улица и број)
			
		
		
			
			
			Врста и број исправе о идентитету
  __________________________________
		
		
			
			
			Оружје:
		
		
			
			
			Тип _________ марка _________ калибар _________
  фабрички број ______
		
		
			
			
			Муниција: комада __________________ ознака
  _______________________
		
		
			
			
			Потпис
  овлашћеног лица,
			
			________________________
			
			
			
			Потпис
  вође ваздухоплова,
			
			________________________
			
		
		
			
			
			М.П.
			
		
		
			
			
			Потпис
  вође ваздухоплова,
			
			________________________
			
			
			
			Потпис
  овлашћеног лица,
			
			________________________
			
		
		
			
			
		
			
			
			Оружје
  и муницију примио путник,
			
			________________________
			
		
		
			
			
		
			
			
			Образац је формата 30 х 21 см
			
		
		
			
			
			Текст се штампа на једном од језика народа и
  народности Југославије и најмање на једном од страних језика.
		
	



