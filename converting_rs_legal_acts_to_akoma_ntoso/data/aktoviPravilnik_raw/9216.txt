


	
	Zakon

	


	
				На основу члана 130. став 11. Закона о спорту („Службени гласник РС”, број 10/16),
				Министар омладине и спорта доноси
				ПРАВИЛНИК 
				о подношењу извештаја о одобреним и реализованим програмима и пројектима којима се задовољавају потребе и интереси грађана у области спорта
				"Службени гласник РС", број 73 од 28. јула 
				2017.
				1. УВОДНЕ ОДРЕДБЕ
				Члан 1.
				Овим правилником уређује се садржај, рокови и начин подношења извештаја о одобреним и реализованим програмима и пројектима којима се задовољаваjу потребе и интереси грађана у области спорта.
				Садржај података о личности подразумева податке у смислу закона којим је уређена заштита података о личности.
				Члан 2.
				Аутономна покрајина и јединица локалне самоуправе, као и организације у области спорта чији се програми и пројекти у области спорта (у даљем тексту: програми) финансирају из јавних прихода Републике Србије, аутономне покрајине, јединице локалне самоуправе и од стране јавних предузећа достављају, Министарству омладине и спорта (у даљем тексту: Министарство) извештај о одобреним и реализованим програмима и пројектима којима се задовољавају потребе и интереси грађана у области спорта.
				Под програмима, односно пројектима у области спорта који се финансирају од стране јавних предузећа из става 1. овог члана подразумева се свака активност организација у области спорта из члана 112. став 1, члана 134. став 1. и члана 137. став 1. Закона о спорту (у даљем тексту: Закон) која се финансира од стране јавних предузећа.
				2. САДРЖАЈ ИЗВЕШТАЈА
				Члан 3.
				Аутономна покрајина и јединица локалне самоуправе достављају извештај о одобреним програмима којима се задовољавају потребе и интереси грађана у области спорта који садржи следеће податке:
				1) назив аутономне покрајине, односно јединице локалне самоуправе;
				2) правни основ за одобрење програма – назив акта из члана 136. став 2, односно члана 138. став 2. Закона и датум објављивања;
				3) укупан износ средстава буџета аутономне покрајине, односно јединице локалне самоуправе предвиђен за финансирање спорта;
				4) укупан износ средстава буџета аутономне покрајине, односно јединице локалне самоуправе предвиђен за финансирање делатности организација у области спорта чији је оснивач аутономна покрајина, односно јединица локалне самоуправе (члан 134. став 1. тачка 6) и члан 137. став 1. тачка 7) Закона);
				5) укупан износ средстава буџета аутономне покрајине, односно јединице локалне самоуправе предвиђен за финансирање програма у области спорта (члан 134. став 1. тач. 1)–5) и 7)–15) и члан 137. став 1. тач. 1)–6) и 8)–16) Закона);
				6) укупан износ средстава буџета аутономне покрајине, односно јединице локалне самоуправе одобрен за финансирање програма у појединим областима потреба и интереса грађана из члана 134. став 1. и члана 137. став 1. Закона;
				7) укупан износ средстава буџета аутономне покрајине, односно јединице локалне самоуправе одобрен одређеном носиоцу програма за финансирање програма у појединим областима потреба и интереса грађана из члана 134. став 1. и члана 137. став 1. Закона;
				8) назив/име и презиме и седиште/година рођења носиоца програма;
				9) укупна вредност одобреног програма одређеног носиоца програма;
				10) укупан износ средстава који је одобреним програмом одређеног носиоца програма предвиђен за активности повезане са спортом деце;
				11) врста програма: годишњи – посебан;
				12) грана/област спорта у којој је програм одобрен;
				13) датум подношења извештаја;
				14) потпис овлашћеног лица аутономне покрајине, односно јединице локалне самоуправе.
				Члан 4.
				Аутономна покрајина и јединица локалне самоуправе достављају извештај о реализованим програмима којима се задовољавају потребе и интереси грађана који садржи следеће податке:
				1) назив аутономне покрајине, односно јединице локалне самоуправе;
				2) правни основ за финансирање програма – назив акта из члана 136. став 2, односно члана 138. став 2. Закона и датум објављивања;
				3) укупан износ средстава буџета аутономне покрајине, односно јединице локалне самоуправе утрошен за финансирање спорта;
				4) укупан износ средстава буџета аутономне покрајине, односно јединице локалне самоуправе утрошен за финансирање делатности организација у области спорта чији је оснивач аутономна покрајина, односно јединица локалне самоуправе (члан 134. став 1. тачка 6) и члан 137. став 1. тачка 7) Закона);
				5) укупан износ средстава буџета аутономне покрајине, односно јединице локалне самоуправе утрошен за финансирање програма у области спорта (члан 134. став 1. тач. 1)–5) и 7)–15) и члан 137. став 1. тач. 1)–6) и 8)–16) Закона);
				6) укупан износ средстава буџета аутономне покрајине, односно јединице локалне самоуправе уплаћен носиоцима програма за финансирање програма у појединим областима потреба и интереса грађана из члана 134. став 1. и члана 137. став 1. Закона;
				7) укупан износ средстава буџета аутономне покрајине, односно јединице локалне самоуправе уплаћен одређеном носиоцу програма за финансирање програма у појединим областима потреба и интереса грађана из члана 134. став 1. и члана 137. став 1. Закона;
				8) назив/име и презиме и седиште/година рођења носиоца програма;
				9) укупан износ средстава који је реализованим програмом одређеног носиоца програма утрошен за финансирање активности повезане са спортом деце;
				10) датум подношења завршног извештаја о реализацији програма од стране носиоца програма;
				11) оцена постизања планираних ефеката реализације програма одређеног носиоца програма: позитивна – негативна;
				12) укупан износ средстава чији се враћање у буџет аутономне покрајине, односно јединице локалне самоуправе захтева од носилаца реализованих програма због кршења обавеза из члана 133. став 1. Закона;
				13) укупан износ средстава чије се враћање у буџет аутономне покрајине, односно јединице локалне самоуправе захтева од одређеног носиоца реализованог програма;
				14) датум подношења извештаја;
				15) потпис овлашћеног лица аутономне покрајине, односно јединице локалне самоуправе.
				Члан 5.
				Организације у области спорта чији се програми финансирају из јавних прихода Републике Србије, аутономне покрајине, јединице локалне самоуправе и од стране јавних предузећа достављају извештај о одобреним програмима који садржи следеће податке:
				1) назив организације у области спорта, носиоца програма;
				2) седиште организације у области спорта;
				3) име и презиме заступника организације у области спорта;
				4) назив и седиште даваоца средстава из јавних прихода, односно назив и седиште јавног предузећа даваоца средстава;
				5) укупан износ средстава одобрен из јавних средстава, односно од јавног предузећа, за реализацију одређеног програма;
				6) датум закључења уговора о финансирању програма;
				7) област општег интереса, односно потреба и интереса грађана из члана 112. став 1, члана 134. став 1. и члана 137. став 1. Закона, у коју, по својој садржини, спада програм;
				8) назив програма и основни садржај планираних програмских активности;
				9) време трајања програма;
				10) грана/област спорта;
				11) укупан број учесника у реализацији програма;
				12) укупна вредност одобреног програма;
				13) датум подношења извештаја;
				14) потпис лица овлашћеног за заступање организације, подносиоца извештаја.
				Извештај из става 1. овог члана подноси се посебно за сваки одобрени програм.
				Члан 6.
				Организације у области спорта чији се програми финансирају из јавних прихода Републике Србије, аутономне покрајине, јединице локалне самоуправе и од стране јавних предузећа достављају извештај о реализованим програмима који садржи следеће податке:
				1) назив и седиште организације у области спорта, носиоца програма;
				2) назив и седиште даваоца средстава из јавних прихода, односно назив и седиште јавног предузећа даваоца средстава;
				3) назив програма и основни садржај реализованих програмских активности;
				4) датум подношења завршног извештаја о реализацији програма;
				5) укупна средства која су организацији уплаћена из јавних прихода, односно од јавног предузећа на име реализације одобреног програма;
				6) укупно утрошена средства за реализацију програма;
				7) област општег интереса, односно потреба и интереса грађана из члана 112. став 1, члана 134. став 1. и члана 137. став 1. Закона, у коју, по својој садржини, спада програм;
				8) успешност реализације програма: у потпуности – делимично;
				9) датум подношења извештаја;
				10) потпис лица овлашћеног за заступање организације, подносиоца извештаја.
				Извештај из става 1. овог члана подноси се посебно за сваки реализовани програм.
				3. РОК ЗА ПОДНОШЕЊЕ ИЗВЕШТАЈА
				Члан 7.
				Аутономна покрајина и јединица локалне самоуправе подносе обједињени извештај из члана 3. овог правилника, за одобрене годишње програме у складу са чланом 117. став 1. Закона, најкасније до 15. фебруара године у којој се реализују одобрени годишњи програми.
				Аутономна покрајина и јединица локалне самоуправе подносе обједињени извештај из члана 3. овог правилника, за одобрене посебне програме у складу са чланом 117. став 2. Закона, у року од 30 дана од закључења уговора са носиоцима одобрених програма по јавном позиву.
				Аутономна покрајина и јединица локалне самоуправе подносе извештај из члана 3. овог правилника, за одобрене програме у току године у складу са чланом 114. став 3. Закона, у року од 30 дана од дана закључења уговора о реализацији одобреног програма.
				Аутономна покрајина и јединица локалне самоуправе подносе извештај из члана 4. овог правилника најкасније до 1. марта текуће године за програме реализоване у претходној години.
				Организације у области спорта подносе извештај из члана 5. овог правилника у року од 30 дана од дана закључења уговора о реализацији одређеног програма у области спорта.
				Организације у области спорта подносе извештај из члана 6. овог правилника у року од 30 дана од дана подношења завршног извештаја о реализацији програма.
				4. НАЧИН ПОДНОШЕЊА ИЗВЕШТАЈА
				Члан 8.
				Јединица локалне самоуправе подноси извештај из члана 3. овог правилника на Обрасцу 1, који је одштампан уз овај правилник и чини његов саставни део.
				Аутономна покрајина подноси извештај из члана 3. овог правилника на Обрасцу 2, који је одштампан уз овај правилник и чини његов саставни део.
				Јединица локалне самоуправе подноси извештај из члана 4. овог правилника на Обрасцу 3, који је одштампан уз овај правилник и чини његов саставни део.
				Аутономна покрајина подноси извештај из члана 4. овог правилника на Обрасцу 4, који је одштампан уз овај правилник и чини његов саставни део.
				Организација у области спорта подноси извештај из члана 5. овог правилника на Обрасцу 5, који је одштампан уз овај правилник и чини његов саставни део.
				Организација у области спорта подноси извештај из члана 6. овог правилника на Обрасцу 6, који је одштампан уз овај правилник и чини његов саставни део.
				Извештаји из чл. 3–6. овог правилника могу се поднети и у виду ексел табеле која садржи податке из ст. 1–6. овог члана.
				5. ПРЕЛАЗНА И ЗАВРШНА ОДРЕДБА
				Члан 9.
				Аутономна покрајина и јединица локалне самоуправе, као и организације у области спорта чији су програми у области спорта финансирани у 2016. години из јавних прихода и од стране јавних предузећа достављају Министарству извештаје о реализованим програмима из чл. 4. и 6. овог правилника у року од 90 дана од дана ступања на снагу овог правилника.
				Члан 10.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-12/2017-03
				У Београду, 14. јула 2017. године
				Министар,
				Вања Удовичић, с.р.
				
				Прилози
				
				Образац 1 - Извештај о одобреним програмима и пројектима којима 
				се задовољавају потребе и интереси грађана у области спорта (јединице локалне самоуправе)
				
				Образац 2 - Извештај о одобреним програмима и пројектима којима 
				се задовољавају потребе и интереси грађана у области спорта (аутономне покрајине)
				
				Образац 3 - Извештај о реализованим програмима и пројектима 
				којима се задовољавају потребе и интереси грађана у области 
				спорта (јединице локалне самоуправе)
				
				Образац 4 - Извештај о реализованим програмима и пројектима 
				којима се задовољавају потребе и интереси грађана у области 
				спорта (аутономне покрајине)
				
				Образац 5 - Извештај о одобреним програмима и пројектима који се 
				финансирају из јавних прихода Републике Србије, аутономне 
				покрајине или јединице локалне самоуправе и од стране јавних 
				предузећа (организације у области спорта)
				
				Образац 6 - Извештај о реализованим програмима и пројектима који 
				се финансирају из јавних прихода Републике Србије, аутономне 
				покрајине или јединице локалне самоуправе и од стране јавних 
				предузећа (организације у области спорта)
	

