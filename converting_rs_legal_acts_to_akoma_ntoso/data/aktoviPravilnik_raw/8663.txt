


	
	Zakon


	
	На основу члана 3. Закона о јавним агенцијама и на основу члана 222. став 3. Закона о безбедности саобраћаја на путевима („Службени гласник Републике Србије”, бр. 41/09 и 53/10),
	Управни одбор Агенције за безбедност саобраћаја, доноси
	
	ПРАВИЛНИК 
	
	о спровођењу испита, организацији семинара унапређења знања и вођењу регистра издатих дозвола (лиценци) за предавача теоријске обуке
	
	"Службени гласник РС", број 25 од 4. априла 
	2012.
	
	Члан 1.
	Овим правилником се прописују услови које морају испуњавати лица која изводе садржаје на припремној настави за полагање стручног испита, критеријуми које мора да задовољи испитна комисија за полагање стручног испита за предавача теоријске обуке и испитна комисија за полагање испита провере знања за обнављање дозволе (лиценце) за предавача теоријске обуке и евиденције о стручном испиту, обавезном семинару унапређења знања, полагању испита провере знања и издавању дозвола (лиценци) за предаваче теоријске обуке.
	Члан 2.
	Кандидат за предавача теоријске обуке уз одговарајућу пријаву за похађање припремне наставе прилаже:
	1) доказ да су испуњени услови у погледу стручне спреме прописане чланом 221. Закона о безбедности саобраћаја на путевима (у даљем тексту: Закон):
	(1) оверена фотокопија дипломе или уверења о завршеној најмање вишој стручној спреми саобраћајне струке – смер друмски саобраћај или
	(2) оверена фотокопија дипломе или уверења о завршеној високој стручној спреми друге струке и доказ о стеченом радном искуству у области безбедности саобраћаја на путевима у трајању од најмање пет година,
	2) фотокопију личне карте,
	3) фотокопију возачке дозволе,
	4) две идентичне фотографије у боји, димензија 30x25mm, које нису старије од шест месеци и
	5) доказ о уплати трошкова за похађање припремне наставе, по важећој тарифи.
	Члан 3.
	Припремну наставу може изводити стручно лице које има: 
	1) најмање високу стручну спрему саобраћајне струке – смер друмски саобраћај или најмање високу стручну спрему друге струке чијим је студијским програмом обухваћена бар једна област прописана чланом 222. став 1. Закона;
	2) најмање пет година радног искуства у области безбедности саобраћаја на путевима, односно из области коју предаје;
	3) најмање десет година возачку дозволу за возила B категорије и
	4) сертификат о посебној оспособљености за едукацију предавача теоријске обуке кандидата за возача који издаје Агенција за безбедност саобраћаја (у даљем тексту: Агенција). 
	
	Члан 4.
	Директор Агенције решењем формира испитну комисију за полагање стручног испита, односно испитну комисију за полагање испита провере знања за обнављање дозволе (лиценце).
	Председник и чланови испитне комисије за полагање стручног испита, односно испитне комисије за полагање испита провере знања за обнављање дозволе (лиценце) морају испуњавати услове прописане чланом 3. овог правилника као и да у последње четири године нису правноснажно осуђивани за кривична дела: тешка дела против безбедности јавног саобраћаја, из групе дела живота и тела, против службене дужности као и да се против њих не води истрага за ова кривична дела, односно није подигнута оптужница за ова кривична дела.
	Председник комисије руководи и одговара за рад и резултате рада испитне комисије.
	Члан 5.
	Директор Агенције одређује руководиоца обавезног семинара унапређења знања за предавача теоријске обуке, који је дужан да му у року од седам дана поднесе извештај о спроведеном семинару.
	Извештај о спроведеном обавезном семинару унапређења знања за предавача теоријске обуке садржи најмање следеће податке: датум, место и време одржавања семинара, назив и шифра семинара, тематске области обухваћене семинаром, име и презиме извођача наставе на семинару, име и презиме и број дозволе (лиценце) присутних предавача теоријске обуке, име и презиме и број дозволе (лиценце) предавача теоријске обуке који су излагали семинарски рад са називом теме и напомену.
	Члан 6.
	Предавач теоријске обуке уз одговарајућу пријаву за полагање испита провере знања за обнављање дозволе (лиценце) за предавача теоријске обуке, прилаже:
	1) евиденциону књижицу предавача теоријске обуке и
	2) доказ о уплати трошкова за полагање испита провере знања, по важећој тарифи.
	Члан 7.
	Предавач теоријске обуке уз Захтев за обнављање дозволе (лиценце) за предавача теоријске обуке који је одштампан на обрасцу уз овај правилник и чини његов саставни део (Образац 1.), прилаже:
	1) евиденциону књижицу предавача теоријске обуке,
	2) две идентичне фотографије у боји, димензија 30x25mm, које нису старије од шест месеци и
	3) доказ о уплати трошкова за обнављање дозволе (лиценце) за предавача теоријске обуке, по важећој тарифи.
	Члан 8.
	Замена дозволе (лиценце) за предавача теоријске обуке врши се у случају погрешно уписаних података у дозволу (лиценцу), изгубљене, украдене, оштећене или уништене дозволе (лиценце). 
	
	Предавач теоријске обуке уз Захтев за замену дозволе (лиценце) за предавача теоријске обуке који је одштампан на обрасцу уз овај правилник и чини његов саставни део (Образац 1.), прилаже:
	1) евиденциону књижицу предавача теоријске обуке,
	2) изјаву о разлозима и околностима због којих се тражи замена дозволе (лиценце) за предавача теоријске обуке, потписана од стране подносиоца захтева и
	3) доказ о уплати трошкова за замену дозволе (лиценце) за предавача теоријске обуке, по важећој тарифи.
	У обрасцу замењене дозволе (лиценце) за предавача теоријске обуке преписује се датум издавања и рок важења из претходно издате дозволе (лиценце).
	Заменом дозволе (лиценце) за предавача теоријске обуке, претходно издата дозвола (лиценца) сматраће се неважећом и не може се користити.
	Члан 9.
	Дневник са прозивником припремне наставе за кандидата за предавача теоријске обуке (Прилог 1а. и 1б.) је одштампан уз овај правилник и чини његов саставни део.
	Подаци о полагању стручног испита и испита провере знања за предавача теоријске обуке воде се у Регистру о полагању стручног испита за предавача теоријске обуке и Регистру о полагању испита провере знања за обнављање дозволе (лиценце) за предавача теоријске обуке.
	Регистар о полагању стручног испита за предавача теоријске обуке садржи најмање: редни број, име (име једног родитеља) презиме и ЈМБГ кандидата за предавача теоријске обуке, датум и место рођења кандидата за предавача теоријске обуке, адреса становања кандидата за предавача теоријске обуке, датум и место окончања припремне наставе, датум и место полагања стручног испита, резултате на тесту по областима (%), коначну оцену на стручном испиту, датум издавања уверења, потпис предавача теоријске обуке и рубрику за напомену.
	Регистар о полагању испита провере знања за предавача теоријске обуке садржи најмање: редни број, име (име једног родитеља) презиме и ЈМБГ предавача теоријске обуке, датум и место рођења предавача теоријске обуке, број дозволе (лиценце) за предавача теоријске обуке, број евиденционе књижице предавача теоријске обуке, датум и место полагања испита провере знања, резултате на тесту по областима (%), коначну оцену на испиту провере знања и рубрику за напомену.
	Подаци о издавању, обнављању и замени дозволе (лиценце) за предавача теоријске обуке воде се у Регистру издатих дозвола (лиценци) за предавача теоријске обуке, који садржи најмање: редни број, ЈМБГ предавача теоријске обуке, име (име једног родитеља) презиме и пребивалиште предавача теоријске обуке, податке о првом издавању дозволе (лиценце) за предавача теоријске обуке (период и место похађања припремне наставе, датум и место полагања стручног испита, број уверења о положеном стручном испиту, број/серијски број дозволе (лиценце) за предавача теоријске обуке, датум издавања дозволе (лиценце) за предавача теоријске обуке, број/серијски број евиденционе књижице предавача теоријске обуке, датум издавања евиденционе књижице предавача теоријске обуке), податке о обнављању дозволе (лиценце) за предавача теоријске обуке (редни број, редни број из регистра испита провере знања, датум обнављања, серијски број дозволе (лиценце), серијски број евиденционе књижице), податке о замени дозволе (лиценце) за предавача теоријске обуке (редни број, разлог замене, датум замене, серијски број дозволе (лиценце), серијски број евиденционе књижице) и рубрику за напомену.
	Дневник са прозивником чува се најмање десет година.
	Регистри се чувају трајно.
	Члан 10.
	Директор Агенције доставља Управном одбору Агенције предлог одлуке о организовању посебних семинара, начину сертификације стручних лица која ће се посебно оспособити за перманентну едукацију предавача теоријске обуке и начину њиховог стручног усавршавања.
	Стручним лицима из претходног става издају се одговарајући сертификати и обезбеђује перманентно унапређење знања, у роковима и по потреби, сагласно циљевима, смерницама и задацима из чл. 11. и 12. Закона.
	О издатим сертификатима води се одговарајућа евиденција.
	Члан 11.
	Правно лице које се ангажује у складу са чланом 9. Закона мора бити материјално и стручно оспособљено да организује и извршава поједине послове, као и да поседује кадровске, просторне, организационе, материјално – техничке и друге услове за квалитетно обављање тих послова.
	Ближи услови које мора испунити правно лице из претходног става одређују се у тексту јавног позива.
	Са правним лицем из става 1. овог члана потписује се уговор о ангажовању.
	Члан 12.
	У складу са одредбама члана 9. став 2. тач. 1. и 2. и члана 15. Закона, на основу сарадње са репрезентативним удружењима правних лица из члана 207. став 1. Закона и удружењима предавача теоријске обуке могу се доносити посебна (стручна, развојна, регулаторна, управна и др.) акта којима ће се одредити критеријуми (мерила) за оцену квалитета рада предавача теоријске обуке, кодекс професионалног понашања предавача теоријске обуке и друго.
	Члан 13.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 221-06-00-00037/2011-01
	У Београду, 13. децембра 2011. године
	Председник Управног одбора,
	проф. др 
	Милан Јанић, с.р.
	
	
	
	
	
	
	
	
	
	
	

