



На основу члана 62. став 1. Закона о
културним добрима („Службени гласник РС“, број 71/94), 

Министар културе доноси





ПРАВИЛНИК

О РЕГИСТРИМА
УМЕТНИЧКО-ИСТОРИЈСКИХ ДЕЛА

"Службени 
гласник РС", број 35 од 21. августа 1996.

Члан 1.

Овим правилником прописује се који се подаци уписују у
регистар, на који начин се води регистар и централни регистар
уметничко-историјских дела, која се документација о уметничко-историјским
делима образује и чува уз регистре, као и начин на који се уметничко-историјска
дела уписују у регистре.

Члан 2.

Регистар уметничко-историјских дела (у даљем тексту:
регистар) и централни регистар уметничко-историјских дела (у даљем тексту:
централни регистар) воде се по врстама уметничко-историјских дела, и то за
уметничка дела и историјске предмете у области: археологије, нумизматике,
ликовне уметности, историје, етнографије, примењене уметности, природе и њеног
развитка и науке и технике.

Члан 3.

Регистар води музеј који врши делатност заштите
уметничко-историјских дела на територији на којој се налазе
уметничко-историјска дела која се уписују у регистар.

Народни музеј у Београду води централни регистар по
врстама уметничко-историјских дела.

Члан 4.

Регистар се води у виду књиге.

Књига регистра образује се тако што се подаци о
уметничко-историјским делима, по врстама ових дела, уписују у инвентарске
картоне, који се механографски умножавају на листовима величине 42 х 32 цм, а
ови листови се, означени редним бројем од 1. до 200, повезују јемствеником у
књигу са тврдим корацима.

Редни број регистра уписује се у горњем левом углу
умноженог инвентарског картона, а редни број централног регистра, који означава
Народни музеј у Београду, у горњем десном углу овог картона.

На насловној страни корица књиге регистра уноси се
назив регистра, број књиге регистра, назив и седиште музеја који води регистар.

Директор музеја својим потписом и печатом музеја
оверава образовање регистра.

Уз регистар чува се и документација о набавци
уметничко-историјског дела, на основу које су извршени уписи у инвентарски
картон и регистре.

Члан 5.

Подаци о уметничко-историјском делу у области
археологије уписују се у инвентарски картон на обрасцу ИКА-1/1 формата 23 х 23
цм.

Подаци о уметничко-историјском делу у области
нумизматике уписују се у инвентарски картон на обрасцу ИКН-2/1 формата 23 х 23
цм.

Подаци о уметничко-историјском делу у области ликовне
уметности уписују се у инвентарски картон на обрасцу ИКЛ-3/1 формата 23 х 23
цм.

Подаци о уметничко-историјском делу у области историје
уписују се у инвентарски картон на обрасцу ИКИ-4 формата 23 х 23 цм.

Подаци о уметничко историјском делу у области
етнографије уписују се у инвентарски картон на обрасцу ИКЕ-5 формата 23 х 23
цм.

Подаци о уметничко-историјском делу у области примењене
уметности уписују се у инвентарски картон на обрасцу ИКПУ-6 формата 23 х 23 цм.

Подаци о уметничко-историјском делу у области природе и
њеног развитка уписују се у инвентарски картон на обрасцу ИКП-7 формата 21 х
29,5 цм.

Подаци о уметничко-историјском делу у области науке и
технике уписују се у инвентарски картон на обрасцу ИКТ-8 формата 23 х 23 цм.

Подаци о уметничко-историјском делу уписују се у
инвентарски картон писаћом машином.

Ако се уметничко-историјско дело чува ван музеја, у
инвентарском картону у рубрици „напомена” уписује се име и адреса сопственика,
односно правног лица које користи и управља уметничко-историјским делом.

Члан 6.

Брисање уметничко-историјског дела из регистра врши се
на тај начин што се црвеним мастилом дијагонално прецрта цео лист на коме су
садржани подаци о том делу, а овлашћено лице у рубрици „напомена” уписује
црвеним мастилом на основу ког акта и када је извршено брисање и то оверава
својим потписом и печатом музеја.

Обавештење о брисању доставља се Народном музеју у
Београду.

Члан 7.

Централни регистар води се на обрасцу КЦР, на основу
података које музеј који води регистар уметничко-историјских дела доставља
Народном музеју у Београду.

Подаци се достављају компјутерски обрађени или попуњени
писаћом машином.

Централни регистар Народни музеј у Београду води
компјутерском обрадом података за све врсте уметничко-историјских дела. Подаци
за централни регистар чувају се у три примерка, од којих се један примерак чува
у Народном музеју, у металној каси, други примерак у Савезном заводу за
статистику, а трећи примерак је радни.

Члан 8.

По обради података из обрасца КЦР и упису
уметничко-историјских дела у централни регистар, Народни музеј у Београду враћа
музеју који води регистар уметничко-историјских дела овај образац, са податком
о броју под којим се уметничко-историјско дело води у централном регистру.

Члан 9.

Уз регистар образује се и чува следећа документација:

1) улазна књига;

2) фото документација.

Улазна књига садржи следеће податке: редни број,
инвентарски број, назив предмета, опис, начин набавке, датум уласка у музеј и
напомену.

Улазна књига има нумерисане листове и оверава се
потписом директора и печатом музеја.

Подаци у улазну књигу уписују се мастилом, а допуне и
брисање података у улазној књизи врше се на начин утврђен за регистре.

Фото документација садржи фото-негатив у црно-белој
техници формата 6 х 9 цм са две контакт копије истог формата.

За израђену фото документацију музеји воде књигу фото негатива
која садржи: редни број, инвентарски број предмета, збирку којој предмет
припада и напомену.

Члан 10.

Обрасци: ИКА-1/1, ИКН-2/1, ИКЛ-3/1, ИКИ-4, ИКЕ-5,
ИКПУ-6, ИКП-7, ИКТ-8 и КЦР одштампани су уз овај правилник и чине његов
саставни део.

Члан 11.

Музеји који су до дана ступања на снагу овог правилника
уписивали податке о уметничко-историјским делима у инвентарске картоне на
обрасцима: ИКА-1, ИКН-2 и ИКЛ-3, утврђеним Правлником о регистрима
уметничко-историјских дела („Службени гласник СРС”, број 18/86), могу наставити
да уписују податке на овим обрасцима три године од дана ступања на снагу овог
правилника.

Члан 12.

Даном ступања на снагу овог правилника престаје да важи
Правилник о регистрима уметничко-историјских дела („Службени глансик СРС”, број
18/86).

Члан 13.

Овај правилник ступа на снагу осмог дана од дана
објављивања у „Службеном гласнику Републике Србије”.



Број
110-2716/96-01

У
Београду, 30. јула 1996. године

Министар,

др
Нада Поповић-Перишић, с.р.





