


	
	Zakon


	
			На основу члана 70. став 4. Закона о царинској служби („Службени гласник РС”, број 95/18),
			Министар финансија доноси
			ПРАВИЛНИK
			о делатностима и пословима који су неспојиви са обављањем службене дужности царинског службеника
			"Службени гласник РС", број 53 од 24. јула 2019.
			Члан 1.
			Овим правилником ближе се одређују делатности које су у вези са радом Управе царина, односно послови који су неспојиви са обављањем службене дужности царинског службеника и уређује се поступак ако се утврди да је члан уже породице царинског службеника власник или сувласник привредног субјекта чија је делатност у вези са радом Управе царина.
			Члан 2.
			Делатности које су у вези са радом Управе царина јесу:
			1) спољнотрговинско пословање (промет, услуге и др.);
			2) међународна шпедиција;
			3) саветовање и заступање правних и физичких лица по питањима и у поступцима из надлежности Управе царина, ван оквира утврђеног законом.
			Члан 3.
			Послови који су неспојиви са обављањем службене дужности царинског службеника, сагласно закону, jeсу послови предузетника, плаћени или неплаћени послови који су забрањени посебним законом, сви послови који су у вези са послом који царински службеник обавља на свом радном месту, као и све  активности у вези са чијим вршењем царински службеник има приватни интерес који утиче, може да утиче или изгледа као да утиче на непристрасно и објективно вршења послова у Управи царина за које је задужен или које на било који начин могу бити доведене у везу са радњама и поступцима које спроводи царински орган у циљу обезбеђења примене царинских и других прописа.
			Члан 4.
			Ако се утврди да је члан уже породице царинског службеника власник или сувласник привредног субјекта чија је делатност у вези са радом Управе царина, доноси се  решење  којим се утврђује и  да се царински службеник премешта на одговарајуће радно место или да у Управи царина нема  одговарајућег радног места на које би царински службеник био премештен. 
			Одговарајуће радно место у смислу овог члана је слободно радно место намештеника које одговара стручној спреми царинског службеника који се премешта. На радно место намештеника које не одговара његовој стручној спреми, царински службеник може се преместити само уз  свој пристанак.
			Члан 5.
			Овај правилник ступа на снагу осмог дана од дана објављивања у ,,Службеном гласнику Републике Србије”.
			Број 110-00-00337/2019-08
			У Београду, 12.  јула 2019.  године
			Министар,
			Синиша Мали, с.р.
	

