


	
	Zakon

	


	
			На основу члана 7. став 10. Уредбе о садржини, начину припреме и оцене, као и праћењу спровођења и извештавању о реализацији капиталних пројеката („Службени гласник РС”, број 63/17), 
			Министар финансија доноси
			ПРАВИЛНИК
			о садржини, роковима и поступку достављања инвестиционе документације за капиталне пројекте
			"Службени гласник РС", број 18 од 9. марта 
			2018.
			Предмет уређивања
			Члан 1.
			Овим правилником ближе се уређујe садржај, рокови и поступак достављања инвестиционе документације која се израђује у појединим фазама пројектног циклуса ради сагледавања економске оправданости утрошка јавних средстава за реализацију капиталног пројекта, кандидовања пројекта за финансирање, доношења одлуке о финансирању, извештавања о реализацији и ефектима капиталног пројекта. 
			Врсте инвестиционe документацијe
			Члан 2.
			За потребе предлагања идеје капиталног пројекта, разраде пројектних идеја, доношења одлуке о финансирању капиталног пројекта, као и праћења спровођења и извештавања о реализацији капиталног пројекта, израђује се следећа инвестициона документација: 
			1) Образац за предлагање идеје капиталног пројекта (Образац КИ);
			2) претходна студија изводљивости, односно претходна студија оправданости; 
			3) студија изводљивости, односно студија оправданости;
			4) захтеви за финансирање капиталног пројекта, и то: 
			(1) Захтев за финансирање новог капиталног пројекта (Образац КФ);
			(2) Захтев за финансирање капиталног пројекта чија је реализација у току (Образац КР);
			5) Извештај о напретку реализације капиталног пројекта (Образац КН);
			6) Завршни извештај о реализацији капиталног пројекта (Образац КЗ);
			7) извештај о ефектима капиталног пројекта.
			Образац КИ, Образац КФ, Образац КР, Образац КН и Образац КЗ одштампани су уз овај правилник и чине његов саставни део.
			Инвестициона документација према вредности пројекта 
			Члан 3.
			Предлагач идеје капиталног пројекта (у даљем тексту: предлагач), односно овлашћени предлагач капиталног пројекта (у даљем тексту: овлашћени предлагач), доставља у зависности од категорије капиталног пројекта следећу инвестициону документацију:
			1) за капиталне пројекте мале вредности:
			(1) Образац за предлагање идеје капиталног пројекта (Образац КИ),
			(2) захтев за финансирање капиталног пројекта (Образац КФ, односно Образац КР),
			(3) Извештај о напретку реализације капиталног пројекта (Образац КН),
			(4) Завршни извештај о реализацији капиталног пројекта (Образац КЗ);
			2) за капиталне пројекте средње вредности:
			(1) Образац за предлагање идеје капиталног пројекта (Образац КИ),
			(2) студију изводљивости, односно студију оправданости,
			(3) захтев за финансирање капиталног пројекта (Образац КФ, односно Образац КР),
			(4) Извештај о напретку реализације капиталног пројекта (Образац КН),
			(5) Завршни извештај о реализацији капиталног пројекта (Образац КЗ);
			3) за капиталне пројекте велике вредности:
			(1) Образац за предлагање идеје капиталног пројекта (Образац КИ),
			(2) претходну студију изводљивости, односно претходну студију оправданости,
			(3) студију изводљивости, односно студију оправданости,
			(4) захтев за финансирање капиталног пројекта (Образац КФ, односно Образац КР),
			(5) Извештај о напретку реализације капиталног пројекта (Образац КН),
			(6) Завршни извештај о реализацији капиталног пројекта (Образац КЗ),
			(7) извештај о ефектима капиталног пројекта.
			Календар активности и рокови достављања
			Члан 4.
			Поступак достављања инвестиционе документације и вршење других активности обавља се према следећем календару за ниво Републике Србије:
			1) током целе године индиректни корисници буџетских средстава, јавна предузећа, као и остали корисници јавних средстава као предлагачи, достављају своје предлоге идеја капиталних пројеката, надлежном директном кориснику средстава буџета Републике Србије, као овлашћеном предлагачу;
			2) током целе године директни корисници буџетских средстава, као овлашћени предлагачи, припремају предлоге идеја за капиталне пројекте из своје надлежности, које уносе у Интегрисану базу капиталних пројеката; такође, овлашћени предлагачи селектују и оцењују достављене предлоге идеја за капиталне пројекте од стране предлагача и уносе их у Интегрисану базу капиталних пројеката; 
			3) од 15. фебруара до 15. марта текуће године, овлашћени предлагач подноси Министарству финансија (у даљем тексту: Министарство) захтеве за финансирање капиталних пројеката, ради укључивања у средњорочне приоритете јавних инвестиција у оквиру предлога за приоритетне области финансирања; уколико овлашћени предлагач подноси више захтева за финансирање обавезно их рангира у оквиру свог предлога за приоритетне области финансирања;
			4) до 10. априла текуће године Комисија за капиталне инвестиције, након достављања предлога за приоритетне области финансирања, врши рангирање капиталних пројеката средње и велике вредности;
			5) од 5. јула до 1. септембра текуће године, директни корисници буџетских средстава подносе Министарству захтеве за финансирање капиталних пројеката који нису били исказани или су измењени у односу на  предлоге за приоритетне области финансирања;
			6) од 5. до 20. септембра текуће године Комисија за капиталне инвестиције врши преиспитивање капиталних пројеката средње и велике вредности који су укључени у предлог финансијског плана, а ради њиховог коначног рангирања по секторима, узимајући у обзир и све информације о статусу пројеката и буџетским ограничењима;
			7) овлашћени предлагач, најкасније у року од 30 дана од последњег дана сваког календарског квартала, доставља Министарству квартални извештај о напретку реализације капиталних пројеката из своје надлежности; годишњи извештај о напретку реализације капиталног пројекта доставља се заједно са извештајем за последњи квартал;
			8) овлашћени предлагач у року од 60 дана од дана завршетка капиталног пројекта сачињава завршни извештај о реализацији капиталног пројекта, који доставља Министарству;
			9) овлашћени предлагач након три године од завршетка капиталног пројекта велике вредности сачињава извештај о ефектима капиталног пројекта који доставља Влади.
			Поступак достављања инвестиционе документације и вршење других активности обавља се према следећем календару за ниво локалне власти:
			1) током целе године индиректни корисници буџетских средстава, јавна предузећа, као и остали корисници јавних средстава као предлагачи, достављају своје предлоге идеја капиталних пројеката, надлежном директном кориснику средстава буџета локалне власти, као овлашћеном предлагачу;
			2) током целе године директни корисници буџетских средстава, као овлашћени предлагачи, припремају предлоге идеја за капиталне пројекте из своје надлежности, које уносе у базу капиталних пројеката локалне власти; такође, овлашћени предлагачи селектују и оцењују достављене предлоге идеја за капиталне пројекте од стране предлагача и уносе их у базу капиталних пројеката локалне власти;
			3) до 15. марта текуће године, овлашћени предлагач подноси локалном органу управе надлежном за финансије, захтеве за финансирање капиталних пројеката који ће бити укључени у план јавних инвестиција локалних власти за буџетску и наредне две фискалне године;
			4) до 10. априла текуће године, Комисија за капиталне инвестиције, након достављања предлога за укључивање у план јавних инвестиција, врши рангирање капиталних пројеката средње и велике вредности;
			5) до 15. јуна текуће године, надлежни колективни извршни орган локалне власти усваја нацрт плана јавних инвестиција;
			6) од 1. августа до 1. септембра текуће године, директни корисници буџетских средстава подносе локалном органу управе надлежном за финансије захтеве за финансирање капиталних пројеката који нису били исказани или су измењени у односу на предлоге за утврђивање плана јавних инвестиција;
			7) од 5. до 20. септембра текуће године, Комисија за капиталне инвестиције, коју образује колективни извршни орган локалне власти врши преиспитивање капиталних пројеката средње и велике вредности који су укључени у предлог финансијског плана, а ради њиховог коначног рангирања по секторима, узимајући у обзир и све информације о статусу пројеката и буџетским ограничењима;
			8) до 1. октобра текуће године, колективни извршни орган локалне власти доноси ревидирани план јавних инвестиција;
			9) овлашћени предлагач, најкасније у року од 30 дана од последњег дана сваког календарског квартала доставља локалном органу управе надлежном за финансије квартални извештај о напретку реализације капиталног пројекта из своје надлежности; годишњи извештај о напретку реализације капиталног пројекта доставља се заједно са извештајем за последњи квартал;
			10) овлашћени предлагач у року од 60 дана од дана завршетка капиталног пројекта сачињава завршни извештај о реализацији капиталног пројекта, који доставља локалном органу управе надлежном за финансије;
			11) овлашћени предлагач након три године од завршетка капиталног пројекта велике вредности сачињава извештај о фектима капиталног пројекта који доставља надлежном извршном органу локалне власти.
			Образац за предлагање идеје капиталног пројекта
			Члан 5.
			Образац за предлагање идеје капиталног пројекта подноси се на Образцу КИ и садржи:
			1) основне информације о носиоцима пројекта (овлашћени предлагач, предлагач и инвеститор);
			2) основне податке о пројекту (назив пројекта, крaтaк опис прojeктa, информације о локацији тј. месту улагања, информације о повезаности са другим капиталним пројектима);
			3) везу са стратешким документима (стратешку релевантност, сектор у коме се реализује пројекат);
			4) информације о трајању пројекта;
			5) процењене трошкове капиталног пројекта. 
			 Претходна студија изводљивости, односно претходна студија оправданости
			Члан 6.
			Претходна студија изводљивости је студија у којој се сагледавају и анализирају различите опције за које се сматра да на техничко-технолошки, друштвено-економски, финансијски и временски прихватљив начин остварују циљеве који су постављени у предлогу идеје капиталног пројекта, узимајући у обзир просторна, еколошка, тржишна, друштвено-економска, финансијска, законска и остала ограничења којима се утврђује основа за доношење одлуке о даљој разради капиталног пројекта.
			Овлашћени предлагач доставља претходну студију оправданости, за објекте из члана 133. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14), израђену у складу са одредбама тог закона. 
			Студија изводљивости, односно студија оправданости
			Члан 7.
			Студија изводљивости је студија која се израђује за одабрану опцију из претходне студије изводљивости, односно за више опција у случају да није израђена претходна студија изводљивости или уколико у претходној студији изводљивости није било могуће донети одговарајући закључак о томе која је опција најповољнија. Она садржи детаљну анализу и сагледавање техничких, технолошких, тржишних, друштвено-економских, финансијских и других елемената капиталног пројекта, уз проверу испуњености просторних, еколошких, законских и осталих ограничења и ризика предложеног решења, укључујући анализу трошкова и користи.
			Овлашћени предлагач доставља студију оправданости, за објекте из члана 133. Закона о планирању и изградњи, израђену у складу са одредбама тог закона.
			Захтев за финансирање новог капиталног пројекта 
			Члан 8.
			Захтев за финансирање новог капиталног пројекта овлашћени предлагач подноси Министарству, односно локалном органу управе надлежном за финансије, на Образцу КФ и садржи:
			1) основне информације о носиоцима пројекта (овлашћени предлагач, предлагач и инвеститор);
			2) основне податке о пројекту (назив пројекта, крaтaк опис прojeктa, информације о локацији тј. месту улагања, информације о повезаности са другим капиталним пројектима, разлози за реализацију пројекта);
			3) податке о кoрисницима прojeкта (директни и индиректни корисници пројекта);  
			4) везу са стратешким документима (стратешка релевантност, сектор у коме се реализује пројекат, значај пројекта);
			5) утицај на равноправност полова; 
			6) податке о статусу документације;
			7) информације о земљишту/објекту за реализацију пројекта;
			8) трајање пројекта; 
			9) поцењене трошкове капиталног пројекта;
			10) циљеве и индикаторе пројекта.  
			Захтев за финансирање капиталног пројекта чија је реализација у току
			Члан 9.
			Захтев за финансирање капиталног пројекта чија је реализација у току овлашћени предлагач подноси Министарству, односно локалном органу управе надлежном за финансије, на Образцу КР и садржи:
			1) основне информације о носиоцима пројекта (овлашћени предлагач, предлагач и инвеститор);
			2) основне податке о пројекту (назив пројекта, крaтaк опис прojeктa, информације о локацији тј. месту улагања, информације о повезаности са другим капиталним пројектима, разлози за реализацију пројекта, веза са законом/одлуком о буџету);
			3) податке о кoрисницима прojeкта (директни и индиректни корисници пројекта);  
			4) везу са стратешким документима (стратешка релевантност, сектор у коме се реализује пројекат, значај пројекта);
			5) утицај на равноправност полова; 
			6) податке о статусу документације;
			7) информације о земљишту/објекту за реализацију пројекта;
			8) трајање пројекта; 
			9) процењене трошкове капиталног пројекта;
			10) циљеве и индикаторе пројекта.  
			Извештај о напретку реализације капиталног пројекта
			Члан 10.
			Извештај о напретку реализације капиталног пројекта доставља се на Образцу КН и садржи:
			1) основне информације о носиоцима пројекта (овлашћени предлагач, предлагач и инвеститор);
			2) основне податке о пројекту (назив пројекта, веза са законом/одлуком о буџету);
			3) преглед реализованих активности у извештајном периоду (финансијска и физичка реализација активности). 
			Завршни извештај о реализацији капиталног пројекта
			Члан 11.
			Завршни извештај о реализацији капиталног пројекта доставља се на Образцу КЗ и садржи:
			1) основне информације о носиоцима пројекта (овлашћени предлагач, предлагач и инвеститор);
			2) основне податке о пројекту (назив пројекта, веза са законом/одлуком о буџету);
			3) преглед реализованих активности у извештајном периоду (финансијска реализација активности по годинама и изворима финансирања, физичка реализација активности). 
			Извештај о постигнутим ефектима капиталног пројекта
			Члан 12.
			 У Извештају о постигнутим ефектима капиталног пројекта анализирају се ефекти који су постигнути реализацијом капиталног пројекта и врши се њихово упоређивање са првобитно планираним и процењеним ефектима на остварење друштвеног, економског, регионалног и еколошки одрживог развоја.
			Достављање инвестиционе документације
			Члан 13.
			Инвестициона документација, осим претходне студије изводљивости, односно претходне студије оправданости и студије изводљивости, односно студије оправданости, доставља се Министарству, односно локалном органу управе надлежном за финансије у писаној форми.  
			Сва инвестициона документација уноси се у Интегрисану базу капиталних пројеката, односно базу капиталних пројеката локалне власти, по њиховом успостављању. 
			Завршна одредба
			Члан 14.
			Овај правилник ступа на снагу наредног дана од дана објављивања у „Службеном гласнику Републике Србије”.
			05 број 110-00-90/2018-03
			У Београду, 1. марта 2018. године
			Министар,
			др Душан Вујoвић, с.р.
			Прилози
			
			Образац КИ - Образац за предлагање идеје капиталног пројекта
			
			Образац КФ - Захтев за финансирање новог капиталног пројекта
			
			Образац КР - Захтев за финансирање капиталног пројекта чија је 
			реализација у току
			
			Образац КН - Извештај о напретку релаизације капиталног пројекта
			
			Образац КЗ - Завршни извештај о реализацији капиталног пројекта
	

