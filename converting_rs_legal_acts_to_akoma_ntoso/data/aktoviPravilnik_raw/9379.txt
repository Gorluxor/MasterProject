


	
	Zakon



	
			На основу чланa 11. став 3, чланa 12. став 5, чланa 15. став 2, чланa 19. став 7, чланa 22. став 4, чланa 23. став 4, чланa 24. став 2, чланa 35. став 4. и чланa 37. став 5. Закона о трансфузијској медицини („Службени гласник РС”, бр. 40/17 и 113/17 – др. закон),
			Министар здравља доноси 
			ПРАВИЛНИК
			о квалитету у области трансфузијске медицине
			"Службени гласник РС", број 6 од 1. фебруара 2019.
			I. УВОДНЕ ОДРЕДБЕ
			Члан 1.
			Овим правилником прописује се ближи услови у погледу кадра, простора, опреме и система квалитета које испуњавају овлашћене трансфузијске установе, односно болничке банке крви, начин подношења захтева и неопходне документације за добијање дозволе у области трансфузијске медицине, начин успостављања и спецификације система квалитета за обављање делатности припреме крви и компонената крви у овлашћеним трансфузијским установама, садржина података, као и начин и поступак чувања и доступности документације коју воде овлашћене трансфузијске установе, односно болничке банке крви, начин и услови тестирања крви и компонената крви, начин и услови за чување, превоз и дистрибуцију крви и компонената крви, као и услови чувања и издавања крви и компонената крви, захтеве квалитета и безбедности крви и компонената крви, врста документације у клиничкој трансфузији, као и начин и услове заштите података.
			Значење израза
			Члан 2.
			Изрази употребљени у овом правилнику имају следеће значење:
			1) стандард означава захтеве који служе као основ за упоређивање;
			2) спецификација је опис захтева који се морају испунити да би се постигао одређени стандард квалитета; 
			3) систем квалитета означава организациону структуру, утврђивање одговорности, поступке, процесе и ресурсе за спровођење управљања квалитетом и обухвата све активности које непосредно или посредно доприносе квалитету;
			4) управљање квалитетом означава координисане активности за управљање и контролу организације у вези са квалитетом на свим нивоима овлашћене трансфузијске установе, односно болничке банке крви;
			5) контрола квалитета је део система квалитета усмерен на испуњавање захтева стандарда квалитета;
			6) обезбеђење квалитета односи се на све активности, од прикупљања крви до издавања крви, које се изводе да би се обезбедило да крв и компоненте крви имају квалитет потребан за њихову планирану употребу;
			7) праћење (trace-back) је поступак који се спроводи ако се добије обавештење о постојању објективне сумње да се пацијент заразио путем трансфузије крви и компоненте крви, а има за циљ идентификовање и искључење зараженог даваоца и испитивање свих примаоца осталих компонената крви и повлачење свих неискоришћених компоненти крви од тренутка постављања сумње на постојање инфекције;
			8) испитивање (look-back) обухвата низ поступака који се спроводе након што се установи да је давалац који је раније давао крв заражен неким инфективним агенсом, осим ако не постоји јасан доказ да претходно давање крви није могло да представља опасност за примаоца;
			9) стандардне оперативне процедуре су контролисани документи који описују начин извршавања утврђених радњи у оквиру тих процедура;
			10) место за прикупљање крви изван овлашћене трансфузијске установе означава привремено или покретно место на којем се прикупљају крв и компоненте крви, а смештено је изван овлашћене трансфузијске установе и под њеним је надзором;
			11) прерада је било који корак у припреми и издавању крви и компонената крви који се изводи између прикупљања крви и компонената крви и издавања крви и компонената крви; 
			12) добра пракса обухвата све елементе установљене праксе који заједнички доводе до тога да крв и компоненте крви доследно испуњавају унапред утврђене спецификације и који су у складу са прописима; 
			13) карантин је физичка изолација крви и компонената крви или улазних материјала, односно реагенаса, док се чека на прихватање, издавање или уништавање крви, компонената крви или улазних материјала, односно реагенаса; 
			14) валидација је документовани и објективни доказ да унапред утврђени захтеви за специфичан поступак и наменску употребу могу доследно да буду испуњени; 
			15) квалификација је део валидације и означава поступак провере кадра, простора, опреме и материјала у циљу правилног функционисања и давања очекиваних резултата;
			16) информациони систем је систем који укључује уношење података, информатичку обраду и излазне информације које се користе за извештавање, аутоматску контролу или документовање;
			17) аутологна јединица је крв и компонента крви узета од појединца и намењена искључиво аутологној трансфузији или другом начину хумане употребе код истог појединца;
			18) алогена јединица је крв и компонента крви узета од појединца, а намењена је за трансфузију другом појединцу, употреби у медицинским средствима или као основ, односно сировина за производњу лекова;
			19) цела крв је јединица крви узета од даваоца крви за трансфузијску примену, или прераду у крвне компоненте, или даљу прераду;
			20) криоконзервација је поступак замрзавања компонената крви ради продужења њиховог рока трајања;
			21) плазма је течни део крви у којем се налазе крвне ћелије и може да буде одвојена од ћелијског дела целе крви за терапијску примену као замрзнута свежа плазма или додатно обрађена у криопреципитат или замрзнута свежа плазма без криопреципитата за трансфузију. Може да се користи у производњи лекова добијених из људске крви и људске плазме или у припреми концентрованих тромбоцита „пулираних” или концентрованих тромбоцита „пулираних”, са смањеним бројем леукоцита. Такође може да се користи за поновну суспензију еритроцита за заменску трансфузију и (или) перинаталну трансфузију;
			22) криопреципитат је производ плазме припремљен из замрзнуте свеже плазме таложењем протеина лаганим отапањем (добијањем преципитата), уклањањем већег дела плазме, ресуспензијом преципитата у малој запремини плазме и његовим поновним замрзавањем;
			23) испирање је поступак одстрањивања плазме или хранљивог раствора за чување ћелија из ћелијских компонената крви центрифугирањем, одвајањем супернатантне течности од ћелија и додавањем изотоничног раствора за суспензију, у коме поступак центрифугирања, одвајања и замењивања може да се понови неколико пута;
			24) јединица концентрованих еритроцита је компонента еритроцита из једне јединице целе крви из које је одстрањен велики део плазме;
			25) тромбоцитно-леукоцитни међуслој („buffy coat”) је производ која се припрема центрифугирањем једне јединице целе крви и који садржи значајан проценат леукоцита и тромбоцита издвојен из те јединице целе крви;
			26) јединица концентрованих еритроцита без тромбоцитно ‒ леукоцитног међуслоја („buffy coat-a”)” је компонента еритроцита из једне јединице целе крви из које је одстрањен велики део тромбоцита и леукоцита („buffy coat-a”) и из које је одстрањен велики део плазме; 
			27) филтрација је поступак смањења броја леукоцита (&lt;1x106 по јединици) из крви и компонената крви уз употребу специјалних леукоцитних филтера. Филтрација може бити током обраде крви и компонената крви „pre ‒ storage” (унутар 48 часова) и „post ‒storage” филтрација (за еритроцитне компоненте унутар 14 дана, за тромбоците током рока трајања); 
			28) јединица целе крви са смањеним бројем леукоцита је цела крв из које је одстрањен велики део леукоцита;
			29) јединица концентрованих еритроцита са смањеним бројем леукоцита је компонента еритроцита из једне јединице целе крви из које је одстрањен велики део леукоцита и из које је одстрањен велики део плазме;
			30) хранљиви раствор је раствор који је специфично формулисан за очување корисних својстава ћелијских компонената у току њиховог чувања;
			31) јединица концентрованих еритроцита у хранљивом раствору је компонента еритроцита из једне јединице целе крви из које је одстрањен велики део плазме и додат хранљиви раствор;
			32) јединица концентрованих еритроцита без „buffy coat-a”, у хранљивом раствору је компонента еритроцита из једне јединице целе крви, са одстрањеним великим делом тромбоцита и леукоцита („buffy coat-a”) и плазме и додатим хранљивим или конзервационим раствором;
			33) јединица концентрованих еритроцита са смањеним бројем леукоцита, у хранљивом раствору је компонента еритроцита из једне јединице целе крви са одстрањеним великим делом леукоцита и плазме и додатим хранљивим или конзервационим раствором; 
			34) донорска афереза је метод добијања једне или више компонената крви машинском обрадом целе крви, при којој се преостале компоненте крви враћају даваоцу у току поступка или на крају поступка; 
			35) јединица концентрованих еритроцита добијених поступком аферезе су еритроцити прикупљени поступком аферезе;
			36) јединица концентрованих тромбоцита добијених поступком аферезе су тромбоцити прикупљени поступком аферезе;
			37) јединица концентрованих тромбоцита добијених поступком аферезе, са смањеним бројем леукоцита су тромбоцити прикупљени поступком аферезе из којих је одстрањен велики део леукоцита;
			38) јединица концентрованих тромбоцита, „пулираних” је концентрована суспензија тромбоцита добијена обрадом јединица целе крви и мешањем („пулирањем”) тромбоцита из тих јединица за време или након раздвајања; 
			39) јединица концентрованих тромбоцита, „пулираних” са смањеним бројем леукоцита је концентрована суспензија тромбоцита добијена обрадом јединица целе крви и мешањем („пулирањем”) тромбоцита из тих јединица за време или након раздвајања, а из које је одстрањен велики део леукоцита; 
			40) концентровани тромбоцити, једна јединица, је концентрована суспензија тромбоцита добијена обрадом једне јединице целе крви;
			41) концентровани тромбоцити, једна јединица, са смањеним бројем леукоцита је концентрована суспензија тромбоцита добијена обрадом једне јединице целе крви, а из које је одстрањен велики део леукоцита;
			42) замрзнута свежа плазма је супернатант плазме издвојен из јединице целе крви или плазма добијена поступком аферезе (или супернатант плазме из крви издвојен у поступку аферезе), замрзнута и похрањена;
			43) замрзнута свежа плазма без криопреципитата, за трансфузију је компонента плазме припремљена из једне јединице замрзнуте свеже плазме и садржи преостали део плазме након одстрањивања криопреципитата;
			44) јединица концентрованих гранулоцита добијених поступком аферезе су гранулоцити добијени поступком аферезе;
			45) озрачивање je поступак инактивације лимфоцита у крви и компонентама крви одређеном дозом зрачења у апарату за зрачење, у циљу спречавања болести „калем против домаћина” (Graft versus host disease (GvHD) и могућих других нежељених реакција трансфузије. Озрачују се крв и компоненте крви (еритроцити и тромбоцити) са смањеним бројем леукоцита и компоненте гранулоцита; 
			46) статистичка контрола процеса је статистички алат (метода) за контролу квалитета производа и процеса која се служи анализом узорака одговарајуће величине и праћењем података прикупљених у одређеном временском раздобљу на стандардизован начин.
			II. КАДАР, ПРОСТОР, ОПРЕМА
			1. Захтев за добијање дозволе за обављање припреме крви и компонената крви, односно клиничке трансфузије
			Члан 3.
			Захтев за добијање дозволе за обављање делатности припреме крви и компонената крви, односно делатности клиничке трансфузије, здравствена установа подноси Управи за биомедицину.
			Уз захтев из става 1. овог члана здравствена установа за обављање припреме крви и компонената крви доставља следеће податке и документацију:
			1) назив и седиште здравстевне установе;
			2) име и презиме задуженог трансфузиолога, податке о његовом радном искуству и контакт (број телефона);
			3) списак болничких банака крви којима здравствена установа дистрибуира крв и компоненте крви;
			4) организациону шему, са назначеним одговорностима одговорних лица, односно задуженог трансфузиолога и односима међу њима;
			5) доказ о успостављању система квалитета који је заснован на принципима добре праксе, последњем издању Водича за припрему, употребу и обезбеђење квалитета компонената крви Савета Европе; 
			6) број запослених и њихова стручна спрема;
			7) хигијенски прописи;
			8) у вези са простором и опремом;
			9) списак стандардних оперативних процедура за избор, задржавање и процену давалаца, за обраду и тестирање, дистрибуирање, и повлачење крви и компонената крви и за евидентирање озбиљних нежељених догађаја и реакција.
			Здравствена установа која подноси захтев за обављање клиничке трансфузије, уз захтев из става 2. овог члана доставља податке и документацију из тач. 1), 2), 4), 5), 6), 7) и 8) истог става, као и списак стандардних оперативних процедура за поступке у клиничкој трансфузији која се обавља у тој здравственој установи.
			2. Кадар
			Општи услови
			Члан 4.
			Овлашћена трансфузијска установа, односно болничка банка крви има неопходан број здравствених радника, односно здравствених сарадника у циљу обезбеђења континуираног рада за извођење делатности припреме крви и компонената крви, односно за послове клиничке трансфузије.
			Здравствени радници, односно здравствени сарадници из става 1. овог члана имају адекватну стручну спрему и обучени су за обављање делатности, односно послова из става 1. овог члана, а њихова се стручност редовно процењује.
			Здравствени радници, односно здравствени сарадници из става 1. овог члана овог члана пролазе почетну и континуирану едукацију која је одговарајућа за њихове специфичне радне задатке, у складу са прописима којима се уређује едукација здравствених радника, односно здравствених сарадника.
			Програми едукације из става 3. овог члана укључују принципе добре праксе, а садржаји програма едукације из става 3. овог члана анализирају се периодично. 
			Послови управљања припреме крви и компонената крви, односно послови управљања клиничком трансфузијом и послови осигурања квалитета у овлашћеној трансфузијској установи, односно болничкој банци крви организовани су одвојено и независно.
			Овлашћена трансфузијска установа, односно болничка банка крви има упутства за безбедност и хигијену, која су прилагођена делатностима које се изводе у њима.
			Кадар у овлашћеној трансфузијској установи
			Члан 5.
			У овлашћеној трансфузијској установи, број здравствених радника, сразмеран је броју прикупљених јединица крви:
			1) један доктор медицине специјалиста трансфузијске медицине на 1500 прикупљених јединица крви; 
			2) три медицинска техничара за обављање делатности припреме крви и компонената крви, као и више лабораторијске техничаре, односно струковно медицинско-лабораторијске технологе обучене за обављање послова припреме крви и компонената крви.
			Кадар у болничкој банци крви
			Члан 6.
			У болничкој банци крви број здравствених радника сразмеран је броју болничких постеља у стационираној здравственој установи у којој је образована, и то на 100 постеља:
			1) један доктор медицине специјалиста трансфузијске медицине;
			2) три медицинска техничара за рад у на пословима у оквиру делатности клиничке трансфузије, као и више лабораторијске техничаре, односно струковно медицинско-лабораторијске технологе обучених за обављање послова у оквиру делатности клиничке трансфузије.
			3. Простор 
			Општи услови
			Члан 7.
			Просторије у овлашћеној трансфузијској установи, односно у болничкој банци крви, као и места за прикупљање крви изван овлашћене трансфузијске установе, прилагођене су и одржавају се тако да одговарају делатностима које се у њима изводе. 
			Просторије из става 1. овог члана валидирају се пре започињања рада у њима и поново се валидирају у правилним временским размацима одређеним на основу активности који се у њима одвијају. 
			Просторије из става 1. овог члана омогућавају логичан ток рада како би ризик од грешака био минималан, као и делотворно чишћење и одржавање како би ризик од контаминације био сведен на минимум.
			Простор у овлашћеној трансфузијској установи
			Члан 8.
			За обављање послова припреме крви и компонената крви, овлашћена трансфузијска установа има:
			1) простор за прикупљање крви и компонената крви, и то:
			(1) чекаоницу за даваоце крви и компонената крви,
			(2) простор за пријем и упис давалаца крви и компонената крви,
			(3) простор за здравствени преглед,
			(4) простор за прикупљање крви и компонената крви,
			(5) простор за одмор давалаца крви и компонената крви,
			(6) простор за приручно складиште материјала,
			(7) простор и санитарни чвор за даваоце крви и компонената крви,
			(8) простор и санитарни чвор за особље;
			2) простор за имунохематолошко испитивање узорака крви даваоца;
			3) простор за тестирање узорака крви даваоца на присуство маркера крвљу преносивих болести;
			4) простор за обраду крви и компонената крви, и то:
			(1) простор за центрифугирање,
			(2) простор за раздвајање крви на компоненте крви,
			(3) простор за обележавање крви и компонената крв;
			(4) наменски простор за озрачивање крви и компонената крви;
			5) простор за дистрибуцију крви и компонената крви, и то:
			(1) простор за вођење документације,
			(2) простор за наручивање и издавање крви и компонената крви;
			6) простор за чување крви и компонената крви у карантину;
			7) простор за послове обезбеђења и контроле квалитета крви и компонената крви;
			8) простор за преглед и саветовалиште за добровољне даваоце крви;
			9) простор за сигурно одлагање отпада;
			10) простор за здравствене раднике, простор за одржавање практичне и теоријске наставе, санитарне чворове за особље, гардероба и простор за складиштење;
			11) простор за рад на централном компјутерском систему (посебно заштићен од неовлашћеног приступа).
			12) простор за централни пријем јединица и узорака крви, и то;
			(1) простор за одлагање јединица и узорака крви,
			(2) простор за рачунарски упис примљених јединца и узорака крви;
			13) простор за чување крви и компонената крви;
			14) простор за извођење потврдних тестирања;
			15) простор за микробиолошко испитивање крви и компонената крви;
			16) простор за послове обезбеђења и контроле квалитета компонената крви. 
			Поред простора из става 1. овог члана Институт за трансфузију крви основан за територију Републике Србије има и простор за тестирање техником умножавања нуклеинске киселине ‒ NAT (у даљем тексту: НАТ тестирање).
			Простор за прикупљање крви и компонената крви, односно простор за даваоце крви и компонената крви
			Члан 9.
			У овлашћеној трансфузијској установи, као и на месту за прикупљање крви изван овлашћене трансфузијске установе постоји одређени простор за поверљив разговор и за оцену подобности лица које жели да буде добровољни давалац крви и компонената крви. 
			Простор из става 1. овог члана одвојен је од свих просторија у којима се изводи обрада крви и компонената крви.
			Простор из става 1. овог члана прозрачан је, чист, угодан и наменски уређен за безбедно прикупљање крви и компонената крви од добровољног даваоца крви и компонената крви.
			Простор из става 1. овог члана организован је тако да обезбеди сигурност добровољног даваоца крви и компонената крви и запослених, као и избегавање грешака у обављању делатности прикупљања.
			Простор из става 1. овог члана одговарајуће је опремљен за добровољне даваоце код којих се појављују нежељене реакције или повреде због нежељених догађаја повезаних са добровољним давањем крви и компонената крви. 
			Простор за тестирање крви и компонената крви
			Члан 10.
			Овлашћена трансфузијска установа има наменски простор за лабораторију за тестирање узорака даваоца крви и компонената крви.
			Простор из става 1. овог члана одвојен је од простора за даваоце крви и компонената крви, као и од простора за обраду крви и компонената крви. 
			Само овлашћени здравствени радници у овлашћеној трансфузијској установи имају приступ простору из ст. 1. и 2. овог члана.
			Простор у болничкој банци крви
			Члан 11.
			За обављање делатности клиничке трансфузије, болничка банка има:
			1) простор за обављање делатности чувања и издавања крви, и то:
			(1) простор за пријем и издавање јединица крви и компонената крви,
			(2) простор за чување крви и компонената крви;
			2) простор за обављање делатности претрансфузијских испитивања, и то:
			(1) простор за пријем узорака крви за имунохематолошко тестирање,
			(2) простор за извођење претрансфузијских испитивања;
			3) простор за аутологну трансфузију, и то:
			(1) простор за преглед пацијента који је сагласан са аутологном трансфузијом,
			(2) простор за прикупљање аутологне крви и компонената крви,
			(3) простор за чување аутологних јединица крви и компонената крви;
			4) простор за терапијске аферезне процедуре, и то:
			(1) простор за извођење терапијских аферезних процедура, 
			(2) простор за вођење евиденције о терапијским аферезним процедурама;
			5) простор за испитивање поремећаја хемостазе, и то:
			(1) простор за пријем узорака крви,
			(2) простор за испитивање поремећаја хемостазе,
			(3) простор за вођење документације за испитивање хемостазе,
			(4) простор за издавање резултата за ванболничке и болничке пацијенте;
			6) простор за перинатална испитивања, и то:
			(1) простор за пријем узорака крви пацијента,
			(2) простор за извођење перинаталних испитивања,
			(3) простор за издавање резултата перинаталних испитивања;
			7) простор за контролу квалитета;
			8) простор за сигурно одлагање отпада;
			9) административне просторије (простор за здравствене раднике, просторе за одржавање практичне и теоријске наставе, санитарне чворове за особље, гардероба и простор за складиштење);
			10) простор за електронску обраду података
			Простор за чување крви и компонената крви
			Члан 12.
			У простору за чување крви и компонената крви из члана 8. став 1. тачка 13) овог правилника у овлашћеној трансфузијској установи обезбеђује се одвојен простор за сигурно и одвојено чување крви и компонената крви у условима контролисане температуре за крв и компоненте крви које се налазе у карантину, компоненте крви које се налазе у статусу ослобађања, као и јединице крви и компоненте крви које су прикупљене у складу са посебним условима. 
			У простору за чување крви и компонената крви у болничкој банци крви обезбеђује се одвојен простор за сигурно и одвојено чување крви и компонената крви у условима контролисане температуре за јединице крви и компоненте крви које су намењене за пацијенте од јединица крви и компонената крви на којима нису извођена претрансфузијска испитивања, као и јединице крви и компоненте крви које су прикупљене аутологно у складу са посебним условима. 
			Простор за сигурно одлагање отпада
			Члан 13.
			У овлашћеним трансфузијским установама простор из члана 8. став 1. тачка 9) овог правилника користи се за одлагање комуналног и медицинског отпада по врсти и категоријама ‒ потрошног материјала који се употребљава током прикупљања, тестирања и обраде крви и компонената крви, као и за издвојене јединице крви и компонената крви за уништавање.
			У болничким банкама крви простор из члана 11. став 1. тачка 8) овог правилника користи се за одлагање комуналног и медицинског по врсти и категоријама ‒ потрошног материјала који се употребљава током извођења поступака претрансфузијских испитивања, издавања крви, аутологних трансфузија, терапијских аферезних процедура, испитивања поремећаја хемостазе, перинаталних испитивања (делатности клиничке трансфузије), а у складу са стандардним оперативним процедурама у вези одлагања отпада које примењује здравствена установа у којој се налази болничка банка крви.
			Члан 14.
			Поред услова у погледу простора из чл. 7, 8, 9, 10, 11, 12. и 13. овог правилника, овлашћене трансфузијске установе и болничке банке крви испуњавају и услове у погледу простора који су уређени у складу са прописима из области здравствене заштите.
			4. Опрема и материјали
			Општи услови
			Члан 15.
			Овлашћена трансфузијска установа, односно болничка банка крви располаже неопходним бројем опреме која јој омогућује континуирани рад и у случајевима квара и проблема у раду. 
			Спецификација опреме из става 1. овог члана утврђује се у складу са Добром произвођачком праксом и Добром лабораторијском праксом. 
			Одржавање опреме из става 1. овог члана спроводи се према упутству произвођача, а сервисирање опреме из става 1. овог члана од стране овлашћеног сервисера, о чему се воде записи.
			Нова и сервисирана опрема треба да одговара захтевима и да буде валидирана пре инсталације и употребе, а резултати валидације се документују.
			За случај квара опреме и нестанка струје у главном простору за чување крви и компонената крви спроводе се посебне мере.
			Опрема у овлашћеној трансфузијској установи
			Члан 16.
			За прикупљање крви даваоца, овлашћена трансфузијска установа има следећу опрему:
			1) апарате за брзо одређивање хемоглобина даваоца крви и компонената крви;
			2) аутоматске ваге мешалице за узимање крви;
			3) мобилне кревете за узимање крви;
			4) стабилне кревете за узимање крви;
			5) електричне завариваче пластичних система (мобилни и стабилни);
			6) транспортне сандуке са праћењем температуре;
			7) комби возила за превоз екипа;
			8) мобилне рачунаре;
			9) рачунарски центар;
			10) ћелијске сепараторе;
			11) системе за хлађење прикупљене крви на ­+22 ºC;
			12) посебна возила за потребе прикупљања крви и компонената крви;
			13) посебна доставна возила за потребе дистрибуције крви и компонената крви.
			За обраду, чување и издавање компонената крви, овлашћена трансфузијска установа има следећу опрему:
			1) центрифуге са прибором за центрифугирање јединица крви;
			2) аутоматске системе за раздвајање компонената крви;
			3) мешалице за концентрате тромбоцита са контролисаном температуром +22 °C (±2 °C);
			4) сталак за леукофилтрацију;
			5) ваге за мерење компоненте крви;
			6) апарате за аферезне процедуре (донорске);
			7) наменске расхладне уређаје за чување компонената крви на +4 °C;
			8) наменске расхладне уређаје за чување замрзнуте свеже плазме на ‒30 °C;
			9) наменске расхладне уређаје за брзо замрзавање плазме на ‒80 °C;
			10) наменске расхладне уређаје за чување компонената крви у карантину на +4 °C;
			11) наменске расхладне уређаје за чување компонената крви у карантину на ‒30 °C;
			12) апарате за стерилно спајање пластичних система;
			13) завариваче пластичних система;
			14) колица за превоз крви и компонената крви;
			15) рачунаре;
			16) компјутерске терминале за унос произведених компонената крви, финализацију и етикетирање компонената крви, као и за издавање компонената крви;
			17) штампаче етикета за етикетирање компонената крви и штампање бар кодова за узорке крви;
			18) хладну комору или наменске расхладне уређаје за чување плазме за обраду на – 40 °C;
			19) хладну комору за чување замрзнуте свеже плазме за терапијску употребу на – 40 °C;
			20) апарат за озрачивање крви и компонената крви.
			Поред опреме из става 2. овог члана овлашћена трансфузијска установа има апарате за анализу крви (хемостазе, имунохематолошке), оптичке микроскопе, водена купатила и другу неопходну опрему за обављање законом предвиђене делатности.
			За имунохематолошко испитивање узорака крви даваоца, овлашћена трансфузијска установа има следећу опрему:
			1) лабораторијске стоне центрифуге за епрувете великог капацитета;
			2) системе за аутоматско одређивање‚ ABO и RhD крвних група и остала имунохематолошка тестирања различитим методама (микроплоча, микроепрувета или друга валидирана и одобрена за испитивања давалаца крви);
			3) термостате;
			4) наменске расхладне уређаје на +4 °C за чување реагенаса;
			5) наменске расхладне уређаје на +4 °C за чување узорака крви током испитивања;
			6) наменске расхладне уређаје ниже од ‒25 °C за чување узорака;
			7) лабораторијска стона центрифуга за испирање еритроцита;
			8) рачунар;
			9) компјутерске сервере умрежене са другим трансфузијским установама.
			За испитивање присуства маркера крвљу преносивих болести даваоца крви, овлашћена трансфузијска установа има следећу опрему:
			1) лабораторијскe стонe центрифугe за епрувете великог капацитета;
			2) наменске расхладне уређаје на +4 °C за чување реагенаса;
			3) наменске расхладне уређаје на +4 °C за чување узорака;
			4) наменске расхладне уређаје ниже од ‒25 °C за чување узорака;
			5) рачунар;
			6) апарате за аутоматско одређивање маркера крвљу преносивих болести и остала имуносеролошка тестирања различитим методама валидирана и одобрена за тестирање давалаца крви;
			7) систем за архивирање узорака;
			8) апарат за потврдно тестирање узорака крви.
			Поред опреме из ст. 1, 2, 3, 4. и 5. овог члана Институт за трансфузију крви основан за територију Републике Србије има и опрему за извођење НАТ тестирања, и то:
			1) аутоматизоване системе за НАТ тестирање (валидирани и одобрени за испитивање давалаца крви);
			2) лабораторијскe стонe центрифугe за епрувете великог капацитета;
			3) наменске расхладне уређаје на +4 °C за чување реагенаса;
			4) наменске расхладне уређаје на ‒80 °C за чување узорака; 
			5) наменске расхладне уређаје на +4 °C за чување узорака;
			6) рачунар;
			7) компјутерски терминал;
			8) компјутерски сервер. 
			Опрема у болничкој банци крви
			Члан 17.
			За чување и издавања крви и компонената крви, болничка банка крви има следећу опрему:
			1) за чувања крви и компонената крви:
			(1) наменски расхладни уређај на +4 °С за чување крви и еритроцита;
			(2) наменски расхладни уређај од ‒18 °С до ‒35 °С за чување и издавање замрзнуте свеже плазме, криопреципитата, плазме без криопреципитата,
			(3) мешалица за тромбоците у просторији са условима контролисане температуре (22 °С) или инкубаторе ‒ мешалица за чување и издавање тромбоцита +22 °C (±2 °C); 
			(4) рачунар;
			2) за издавање крви и компонената крви:
			(1) наменски расхладни уређај на +4 °С за чување крви и компонената крви,
			(2) уређај за топљење замрзнутих компонената крви које се складиште на температури од ‒18 °С до ‒35 °С (систем за суво отапање плазме и криопреципитата водено купатило),
			(3) наменски расхладни уређај на +4 °С за чување узорака издате крви и компонената крви, односно чување узорака крви пацијената,
			(4) рачунар;
			3) за претрансфузијска испитивања:
			(1) лабораторијскe стонe центрифугe за епрувете,
			(2) термостат на +37 °С,
			(3) термостат на +37 °С и центрифугу за испитивања у микроепуветама,
			(4) наменски расхладни уређај на +4 °С за чување реагенаса за претрансфузијска испитивања,
			(5) имунохематолошки анализатор за одређивање крвних група и остала имунохематолошка испитивања,
			4) за аутологну трансфузију:
			(1) лабораторијскe стонe центрифугe за епрувете,
			(2) центрифуга са прибором за центрифугирање јединица крви,
			(3) плазма екстрактор,
			(4) вагица за мерење или вагица са мешалицом,
			(5) сетови за добијање аутолгне плазме богате тромбоцитима,
			(6) расхладни уређај на +4 °С за чување аутологне крви и компонената крви
			(7) апарат за интраоперативно спашавање крви,
			(8) апарат за припрему фибринског лепка;
			5) за терапијске аферезне процедуре:
			(1) апарат за аферезне процедуре (терапијске),
			(2) апарат за мониторинг виталних параметара пацијента;
			6) за испитивање поремећаја хемостазе:
			(1) аутоматски коагулометар, 
			(2) апарат за испитивање стабилности крвног угрушка или апарат за испитивање функције тромбоцита или апарат за директно мерење активности хепарин,
			(3) стона центрифуга,
			(4) стона центрифуга са хлађењем,
			(5) наменски расхладни уређај на +4 °С за чување реагенаса за хемостазна испитивања, за чување узорака пацијената, 
			(6) наменски расхладни уређај на ‒30 °C за чување реагенаса и узорака,
			(7) водено купатило уређај за топљење замрзнутих реагенаса; 
			7) за перинатална испитивања:
			(1) лабораторијскe стонe центрифугe за епрувете,
			(2) термостат на + 37 °С,
			(3) наменски расхладни уређај на +4 °С за чување реагенаса за перинатална испитивања, односно за чување узорака крви пацијената за перинатална испитивања,
			(4) опрему за имунохематолошка испитивања методом у микроепрувети (термостат на + 37 °С и центрифугу).
			Поред опреме из става 1. тач. 2), 3) и 4) овог члана болничка банка крви има најмање један заваривач пластичних система.
			Материјали
			Члан 18.
			Реагенси и материјали набављају се од овлашћених добављача који задовољавају документоване захтеве и спецификације и имају одобрење Агенције за лекове и медицинска средства Србије, у складу са законом.
			Критичне материјале, односно материјале чија употреба носи неки ризик, у употребу пушта запослени који је квалификован за то.
			За све реагенсе и материјале постоји складишна евиденција која се чува 12 месеци. 
			При коришћењу информационих система, софтвер, хардвер и поступци за израду резервних копија редовно се контролишу како би се обезбедила њихова поузданост, валидирају се пре употребе и одржавају у валидираном стању.
			Хардвер и софтвер из става 4. овог члана заштићени су од неовлашћеног приступа и од неовлашћених измена. 
			Поступци за израду резервних копија из става 4. овог члана спречавају губитак или уништење података код очекиваног или неочекиваног пада система или код функционалних грешака. 
			III. СТАНДАРДИ И СПЕЦИФИКАЦИЈА СИСТЕМА КВАЛИТЕТА
			1. Општи принципи система квалитета
			Члан 19.
			Систем квалитета укључује управљање квалитетом, осигурање квалитета уз трајно побољшање квалитета, кадрова, просторија и опреме, документацију, прикупљање, тестирање и прераду, расподелу, контролу квалитета, повлачење крви и компонената крви из употребе, спољашњу и унутрашњу проверу система квалитета, управљање уговорима, неусаглашеностима, ризиком, грешкама, као и интерним проверама. 
			Одговорно лице овлашћене трансфузијске установе, односно болничке банке крви обезбеђује системски приступ квалитету, примени и одржавању система квалитета и спроводи контролу система квалитета у правилним временским размацима у сврху провере његове делотворности и увођења корективних мера ако се оне сматрају потребним.
			За обезбеђење квалитета у овлашћеној трансфузијској установи, односно болничкој банци крви одговорна су сва лица укључена у радне процесе овлашћених трансфузијских установа, односно болничких банака крви. 
			Задужени трансфузиолог
			Члан 20.
			Задужени трансфузиолог задужен је за успостављање и управљање система квалитета у овлашћеној трансфузијској установи, односно болничкој банци крви. 
			Задужени трансфузиолог из става 1. овог члана уводи систем квалитета који обезбеђује да се сви критични процеси дефинишу у одговарајућим упутствима и изводе у складу са стандардима и спецификацијама. 
			Задужени трансфузиолог из става 1. овог члана учествује у свим аспектима контроле квалитета и спроводи процену и одобрава сва одговарајућа документа повезана са системом квалитета. 
			2. Прихватљивост давалаца крви и компонената крви
			Члан 21.
			Овлашћене трансфузијске установе уводе и одржавају поступке за сигурну идентификацију даваоца крви и компонената крви, за спровођење прегледа и разговора са даваоцем крви и компонената крви, као и за оцену подобности даваоца крви и компонената крви. 
			Поступци из става 1. овог члана морају се спроводити пре сваког давања крви и компонената крви.
			Разговор са даваоцем крви и компонената крви спроводи се тако да се обезбеди поверљивост. 
			Податке о подобности из става 1. овог члана и коначну оцену даје и потписује доктор медицине ангажован на пословима у овлашћеној трансфузијској установи.
			3. Прикупљање крви и компонената крви
			Члан 22.
			Стандард поступка прикупљања крви од добровољног даваоца крви је узимање 450 ml крви са додатком антикоагулантног раствора. 
			Поступак прикупљања крви из става 1. овог члана организује се тако да обезбеди позитивну идентификацију, верификацију и безбедну евиденцију даваоца крви, како би се јасно успоставила повезаност између даваоца крви, компонената крви и узетих узорака крви, као и да се обезбеди да ризик од микробиолошке контаминације буде минималан.
			Системи стерилних кеса за прикупљање крви, компонената крви и за њихову обраду прибављају се од овлашћених добављача који задовољавају документоване захтеве и спецификације и имају СЕ ознаку. 
			Серијски број кесе крви следив је за сваку компоненту крви. 
			У току давања крви, узимају се узорци крви даваоца за лабораторијско тестирање, и на одговарајући начин се складиште пре тестирања.
			За означавање пратеће документације, кесе за крв и узорака за лабораторијско тестирање треба користити идентичне бројеве јединице дате крви како би се избегао сваки ризик од грешака или замена приликом идентификације.
			Након прикупљања крви, са кесама прикупљене крви и компонената крви поступа се на начин који обезбеђује одржање њиховог квалитета и безбедности, користећи температуре чувања и температуре приликом дистрибуцује које су одговарајуће за даље потребе обраде, као и максимално дозвољено време дистрибуције.
			Овлашћена трансфузијска установа има документацију која обезбеђује да се свака јединица узете крви и компоненте крви може повезати са системом прикупљања и обраде у којем је прикупљена или обрађена.
			4. Тестирање крви и компонената крви
			Општи услови
			Члан 23.
			Сви поступци у оквиру лабораторијског тестирања крви и компонената крви прикупљених од давалаца крви, као и опрема, реагенси и материјали у овлашћеној трансфузијској установи валидирају се пре употребе и о томе постоје записи. 
			Приликом лабораторијског тестирања давалаца крви користе се реагенси и материјали намењени и валидирани за тестирање давалаца крви. 
			Институт за трансфузију крви Србије организује учешће у провери квалитета лабораторијског тестирања у међународним и националним системима оцене квалитета.
			Свака прикупљена јединица крви и компонента крви тестира се најмање имунохематолошки и имуносеролошки.
			Овлашћена трансфузијска установа обавља имунохематолошко и имуносеролошко тестирање узорака давалаца крви аутоматизовано.
			Имунохематолошко тестирање
			Члан 24.
			Имунохематолошким тестирањем узорака давалаца крви, овлашћена трансфузијска установа одређује:
			1) ABO крвну групу,
			2) присуство RhD антигена, 
			3) Rh фенотип (C,c,E,e) код RhD антиген негативних,
			4) присуство ирегуларних еритроцитних антитела.
			Код давалаца крви који први пут дају крв или компоненту крви двоструко се одређује крвна група ABO система (реверзна ABO крвна група са одређивањем антигена и коресподентних антитела и потврдна АBО крвна група са одређивањем антигена) и присуства RhD антигена, при чему је одређивање аутоматизовано. 
			За одређивање крвних група код давалаца крви из става 1. тачка 1) овог члана користе се моноклонски тест реагенси.
			За одређивање присуства RhD антигена из става 1. тачка 2) овог члана користи се анти‒D тест серуми који откривају варијанту DVI+, а слабе варијанте RhD антигена утврђују се методом индиректног антиглобулинског теста.
			За утврђивање подгрупа ABO система из става 1. тачка 1) овог члана користити анти А1 лектин.
			Код RhD антиген негативних давалаца крви приликом првог и другог давања одређује се Rh фенотип из става 1. тачка 3) овог члана.
			Код вишеструких давалаца крви или компонената крви једноструко се одређује крвна група ABO система и присуство RhD антигена при чему је одређивање аутоматизовано. 
			Присуство ирегуларних еритроцитних антитела из става 1. тачка 4) овог члана у узорцима давалаца крви испитују се индиректним антиглобулинским тестом коришћењем мешавине тест еритроцита који су фенотипизирани најмање на антигене Rh (D,C,c,E,e) и Kell (Kk) система.
			Ако су резултати имунохематолошког тестирања узорка даваоца крви усаглашени, јединице крви и компоненте крви се валидирају. Уколико је резултат скрининга ирегуларних антитела позитиван, спречава се ослобађање јединица крви и компоненте крви, а узорак даваоца крви се додатно тестира на начин описан у Алгоритму додатних тестирања узорака давалаца крви код позитивног резултата скрининга ирегуларних антитела, који је дат у Прилогу 1. који је одштампан уз овај правилник и чини његов саставни део.
			Имуносеролошко тестирање
			Члан 25.
			Имуносеролошко тестирање узорака давалаца крви спроводи се у циљу утврђивања присуства маркера крвљу преносивих болести, и то:
			1) HIV 1/2; 
			2) хепатитис B; 
			3) хепатитис C; 
			4) сифилис.
			Тестирање из става 1. овог члана врши се на затвореним, аутоматизованим и за тестирање давалаца валидираним системима и обухвата најмање одређивање: HBs антигена, HCV антитела, HIV aнтитела (anti-HIV 1/2/0) i HIV aнтигена (p24 Ag) и антитела на узрочника сифилиса (Treponemu pallidum).
			Ако је резултат имуносеролошког тестирања маркера нереактиван, јединице крви и компоненте крви валидирају се, а уколико је поновљено реактиван резултат спречава се ослобађање јединица крви и компоненте крви и спроводи се потврдно тестирање на начин описан у Алгоритму потврдног тестирања узорака давалаца крви на маркере крвљу преносивих инфекција, који је дат у Прилогу 2. који је одштампан уз овај правилник и чини његов саставни део.
			Потврдно тестирање на маркере крвљу преносивих болести из става 3. овог члана обављају овлашћене трансфузијске установе, и то: 
			1) имуноблот тестовима за потврђивање инфекције вирусом хепатитиса C, вирусом хумане имунодефицијенције и сифилиса;
			2) тестовима неутрализације и тестирање анти HBc антитела за потврду инфекције вирусом хепатитиса B.
			Потврђено позитивни резултати давалаца крви одмах се уписују у јединствен регистар давалаца крви и компонената крви (у оквиру јединственог информационог система ) у складу са законом.
			NАТ тестирање
			Члан 26.
			У циљу безбедности и квалитета крви и компонената крви, свака тестирана јединица крви и компонента крви тестира се молекуларно техником умножавања нуклеинске киселине – NАТ која се обавља у Институту за трансфузију крви Србије.
			Молекуларно тестирање узорака давалаца крви спроводи се у циљу утврђивања присуства крвљу преносивих болести (вирус хепатитиса тип B, вирус хепатитиса тип C, вирус хумане имунодефицијенције, као и друга тестирања на основу епидемиолошких захтева) техником умножавања нуклеинске киселине (NАТ). 
			Након завршеног имуносеролошког и молекуларног тестирања са јединицама крви и компонената крви поступа се према. Критеријумима за поступање са јединицама крви и компонената крви након завршеног имуносеролошког и молекуларног тестирања, који су дати у Прилогу 3. који је одштампан уз овај правилник и чини његов саставни део.
			Овлашћена трансфузијска установа, на основу резултата потврдног и молекуларног тестирања обавештава даваоца крви или компонената крви и надлежне епидемиолошке службе о сваком новооткривеном носиоцу инфекције крвљу преносиве болести.
			Подаци о даваоцу из става 4. овог члана одмах се уписују у јединствен регистар давалаца крви и компонената крви (у оквиру јединственог информационог система) у складу са законом.
			Чување узорака
			Члан 27.
			Из сваког узорка крви даваоца одваја се 1 mL плазме на аутоматизованом систему за архивирање који служи за додатна тестирања ранијих дарова код давалаца или прималаца трансфузије са сероконверзијом (look-back и trace-back поступци).
			Архивирани узорци из става 1. овог члана чувају се најмање две године на температури нижој од –25 °C и о томе се чува документација.
			5. Обрада и валидација
			Члан 28.
			Обрада крви и компонената крви се изводи применом одговарајућих валидираних поступака, укључујући мере за избегавање ризика од контаминације и развоја микроорганизама у припремљеној крви и компонентама крви.
			Сва опрема и технички уређаји користе се у складу са валидираним поступцима. 
			6. Обележавање крви и компонената крви
			Општи принципи
			Члан 29.
			У свим фазама рада, кесе у којима се налази крв или компоненте крви означавају се свим подацима важним за њихову идентификацију. 
			Означавањем се јасно разликују јединице крви и компоненте крви које се налазе у статусу ослобађања од оних које нису.
			Систем означавања за прикупљену крв или компоненте крви, прелазне или произведене компоненте крви и узорке има идентификациони код чија је садржина у складу са захтевима означавања и следивости. 
			Аутологне јединице крви су јасно означене и ознака је усклађена са захтевима за означавање аутологне јединице.
			7. Ослобађање крви и компонената крви
			Члан 30.
			Овлашћена трансфузијска установа успоставља безбедан и делотворан систем за спречавање ослобађања сваке појединачне јединице крви и компоненте крви док се не испуне сви обавезни захтеви наведени у овом правилнику.
			Овлашћена трансфузијска установа обезбеђује доказе да је сваку јединицу крви или компоненте крви пустио у употребу здравствени радник који је за то овлашћен.
			Документацијом се доказује да су пре ослобађања крви или компоненте крви, сви обрасци, сва потребна медицинска документација и сви резултати тестова задовољили све захтеве прихватљивости. 
			Пре ослобађања крв и компоненте крви се одвајају административно и физички од крви и компонената крви коју су ослобођене. 
			8. Чување, превоз, дистрибуција и издавање 
			Општи услови
			Члан 31.
			Чување и дистрибуција крви и компонената крви валидира се како би се обезбедио квалитет и следивост крви и компонената крви током целог периода чувања и како би се спречила замена компоненте крви. 
			Све активности чувања, превоза, дистрибуције и издавања крви и компонената крви документују се. 
			Овлашћена трансфузијска установа и болничка банка крви води одговарајућу евиденцију залиха, дистрибуције и издавања крви и компонената крви. 
			Аутологна јединица крви и компонента крви, као и компоненте крви прикупљене и обрађене за специфичне потребе, чувати се одвојено. 
			Опрема чува интегритет и температуру чувања крви и компонената крви у току превоза и дистрибуције.
			Током чувања, превоза и дистрибуције мора се одржавати одговарајућа температура прописана за чување крви и компонената крви, о чему се води веродостојна документација као и документација о времену превоза и времену испорука крви и компонената крви од полазне на крајње тачке дистрибуције.
			Враћање крви и компонената крви за касније поновно издавање крви и компонената крви може да се прихвати ако су испуњени сви услови и поступци у погледу квалитета које је прописала овлашћена трансфузијска установа да би обезбедила интегритет компонената крви.
			Време и температура чувања
			Члан 32.
			Крв и компоненте крви чувају се на температури која је оптимална за одговарајућу компоненту, како би се спречио ризик од бактериолошке контаминације, и то:
			1) јединице концетрованих еритроцита и јединице целе крв (ако се употребљава за трансфузију цела крв) чувају се од 28 до 49 дана, у зависности од поступака примењених за прикупљање, обраду и чување на температури од +2 °C до +6 °C;
			2) јединице концентрованих тромбоцита чувају се пет дана, односно седам дана у зависности од откривања или смањења контаминације бактеријама на температури од +22 °C (±2 °C);
			3) јединице концетрованих гранулоцита чувају се 24 часа на температури од +22 °C (±2 °C);
			4) замрзнута свежа плазма и криопреципитат се чувају до 36 месеци на температури нижој од –25 °C или три месеца на температури од –18 °C до –25 °C;
			5) јединице концентрованих, пулираних и аферезних тромбоцита чувају се до пет дана на температури од +22 °C (±2 °C).
			Време чувања у поступку криоконзервације
			Члан 33.
			Поступком криоконзервације време чувања компонената крви продужава се, у зависности од поступака прикупљања, обраде и чувања, и то:
			1) јединице концентрованих еритроцита чувају се до 30 година;
			2) јединице концентрованих тромбоцита чувају се 24 месеца;
			3) плазма и криопреципитат чувају се 36 месеци.
			Јединице криоконзервираних концентрованих еритроцита и тромбоцита после одлеђавања ресуспендују се у одговарајућој средини. 
			Након одлеђивања компонената крви из става 2. овог члана дозвољени период чувања зависи од примењене методе у поступку криоконзервације.
			Превоз и дистрибуција 
			Члан 34.
			Превоз и дистрибуција крви и компонената крви у свим фазама ланца трансфузије врши се у условима који обезбеђују очување интегритета производа.
			Превоз и дистрибуција крви и компонената крви спроводи се од овлашћене трансфузијске установе до болничке банке крви на начин који не сме да утиче на квалитет и безбедност крви и компоненте крви, односно према стандардним оперативним процедурама овлашћене трансфузијске установе. 
			Изузетно од става 2. овог члана, овлашћена трансфузијска установа, може дистрибуирати одређене количине крви или компоненте крви другој овлашћеној трансфузијској установи, уз поштовање и праћење система квалитета, следивости и вођења неопходне документације.
			О дистрибуцији крви и компонената крви из става 3. овог члана овлашћена трансфузијска установа која врши, односно одобрава дистрибуцију крви и компоненте крви писмено обавештава Управу за биомедицину.
			Транспортни сандуци за дистрибуцију крви и компонената крви
			Члан 35.
			Транспортни сандуци за дистрибуцију крви и компонената крви морају бити обележени налепницом овлашћене трансфузијске установе која дистрибуира крв и компоненте крви, као и ознаком „људска крв – не отварати”.
			Транспортни сандуци из става 2. овог члана имају мерни уређај показивач температуре који омогућава праћење температуре за време превоза крви и компонената крви, која за компоненте еритроцита износи од +2 °C до +6 °C, за концентроване, пулиране и аферезне тромбоците износи +22 °C (±2 °C), а за замрзнуте компоненте крви температура је за време транспорта што ближа температури чувања.
			Коришћени транспортни сандуци из става 2. овог члана валидирају се, а мерни уређаји калибрисани су на начин дефинисан у стандардним оперативним процедурама у овлашћеној трансфузијској установи.
			Температуре у току превоза
			Члан 36.
			Температуре у току превоза које се прате, као и време превоза представљају критичне контролне тачке о којима се воде адекватни записи који су саставни део стандардних оперативних процедура.
			Уколико дође до промене температурног опсега из става 1. овог члана, мерни уређај који бележи температуру (термограф), као и аудио (аларм) који бележи сигнализацију, мора да буде валидиран и колибрисан према плану предвиђеном у процедури која је саставни део стандардних оперативних процедура овлашћене трансфузијске установе.
			Подаци који се односе на мерне уређаје из става 2. овог члана, као и сама контрола критичних контролних тачака воде се свакодневно у облику записа који су саставни део стандардних оперативних процедура овлашћене трансфузијске установе.
			Уколико систем за бележење температуре не ради из неког разлога, температура се мери ручно у интервалу од два сата, о чему здравствени радник води записник.
			Евиденција за време превоза
			Члан 37.
			Време почетка превоза и време предаје крви и компонената крви од овлашћене трансфузијске установе до пријема у болничку банку крви евидентира се у облику записа који је саставни део стандардне оперативне процедуре овлашћене трансфузијске установе, односно болничке банке крви.
			Запис из става 1. овог члана садржи податак о времену почетка дистрибуције и предаје крви и компонената крви, као и податке о количини достављене крви и компонената крви и серијске бројеве достављених јединица крви и компонената крви.
			Изузетак
			Члан 38.
			Аутологне јединице крви чувају се, превозе и дистрибуирају одвојено од алогених јединица крви и компонената крви.
			IV. ДОКУМЕНТАЦИЈА И ЗАШТИТА ПОДАТАКА
			Општи услови
			Члан 39.
			Овлашћене трансфузијске установе, односно болничке банке крви креирају документацију у којој су садржане спецификације, техничке спецификације правила добре праксе, прописи, поступци и евиденције за сваку активност која је везана за обезбеђење следивости крви и компонената крви.
			Евиденције из става 1. овог члана читљиве су, писмене или пренешене на неки носач података, нпр. микрофилм или могу бити вођене и у информационом систему. 
			Свака значајна промена документације из става 1. овог члана обавља се пажљиво, односно прегледа се, датира и потписује је здравствени радник који је задужен за обављање овог задатка, односно за управљање документацијом.
			Подаци које води овлашћена трансфузијска установа
			Члан 40.
			Овлашћена трансфузијска установа води податке о годишњој активности, тестирању давалаца на крвљу преносиве болести, информацијама које су дате даваоцима, информацијама прикупљеним од даваоца, условима о прихватљивости даваоца укључујући и критеријуме за трајну забрану давања крви и могуће изузетке, као и критеријумима за привремену забрану давања крви.
			Податке о годишњој активности из става 1. овог члана чине подаци о:
			1) броју давалаца крви и компонената крви и број давања крви који су дати на Обрасцу 1. који је одштампан уз овај правилник и чини његов саставни део;
			2) списку болничких банака крви које овлашћена трансфузиjска установа снабдева који су дати на Обрасцу 2. који је одштампан уз овај правилник и чини његов саставни део;
			3) броју неискоришћених јединица целе крви, као и о броју повучених компонената крви који су дати на Обрасцу 3. који је одштампан уз овај правилник и чини његов саставни део; 
			4) броју припремљених и дистрибуираних компонената крви који су дати на Обрасцу 4. који је одштампан уз овај правилник и чини његов саставни део;
			5) појави и броју добровољних давалаца крви код којих је утврђено присуство крвљу преносивих болести који су дати на Обрасцу 5. који је одштампан уз овај правилник и чини његов саставни део; 
			6) броју пријављених озбиљних нежељених реакција, односно озбиљних нежељених догађаја који су дати на Обрасцу 6. који је одштампан уз овај правилник и чини његов саставни део.
			Податке из става 2. овог члана овлашћена трансфузијска установа доставља Управи за биомедицину до 31. јануара за претходну годину.
			Подаци које води болничка банка крви
			Члан 41.
			Болничка банка крви дужна је да води податке који се односе на серолошка испитивања, издавање крви и компонената крви, примаоце крви и компонената крви, аферезне поступке, аутологно спашавање крви, испитивање перинаталне заштите и поремећаја хемостазе, озбиљним нежељеним догађајима и озбиљним нежељеним реакцијама.
			Подаци који се односе на серолошка испитивања из става 1. овог члана су подаци о:
			1) пацијенту (име и презиме, ЈМБГ, крвна група);
			2) одређивању АBО/RgD крвне групе; 
			3) директном и индиректном Coombs тесту;
			4) скринингу антитела;
			5) идентификацији антитела;
			6) титару антитела;
			7) типизацији антигена;
			8) одређивању фенотипа;
			9) интерреакцији.
			Подаци из става 2. овог члана дати су на Обрасцу 7. који је одштампан уз овај правилник и чини његов саставни део.
			Подаци који се односе на издавање крви и компонената крви из става 1. овог члана су подаци о:
			1) пацијенту (име и презиме, ЈМБГ, крвна група);
			2) идентификациони број јединице крви или компоненте крви;
			3) крвној групи крви и компоненте крви;
			4) времену и датуму издавања;
			5) особи која је издала и преузела јединице крви и компоненте крви;
			6) разлогу за одбацивање крви и компоненте крви.
			Подаци из става 4. овог члана дати су на Обрасцу 8. који је одштампан уз овај правилник и чини његов саставни део.
			Подаци који се односе на примаоца крви и компонената крви из става 1. овог члана су подаци о: 
			1) пацијенту (име и презиме, ЈМБГ, крвна група);
			2) свим испитивањима и о количина и врсти примљене крви и компонената крви, разлогу зашто није примио крв или компоненту крви.
			Подаци који се односе на аферезне поступке из става 1. овог члана су подаци о: 
			1) пацијенту (име и презиме, ЈМБГ, крвна група);
			2) дијагнози и лабораторијским параметрима пре и после аферезног поступка;
			3) време трајања аферезе, количина употребљене компоненте крви, количина издвојене компоненте крви, ко је радио поступак;
			Подаци из става 7. овог члана дати су на Обрасцу 9. који је одштампан уз овај правилник и чини његов саставни део.
			Подаци који се односе на аутологно спашавање крви из става 1. овог члана су подаци о: 
			1) пацијенту (име и презиме, ЈМБГ, крвна група, крвна слика);
			2) дијагноза; 
			3) одељење где лежи пацијент; 
			4) количина процесиране крви; 
			5) количина реинфундоване крви;
			6) здравствени радник који је спровео поступак.
			Подаци из става 9. овог члана дати су на Обрасцу 10. који је одштампан уз овај правилник и чини његов саставни део.
			Подаци који се односе на испитивање перинаталне заштите из става 1. овог члана су подаци о: 
			1) пацијенту (име и презиме, ЈМБГ, крвна група);
			2) одређивању АБО/RgD крвне групе; 
			3) директном и индиректном Coombs тесту;
			4) скринингу антитела;
			5) идентификацији антитела;
			6) титару антитела;
			7) типизацији антигена.
			Подаци из става 11. овог члана дати су на Обрасцу 11. који је одштампан уз овај правилник и чини његов саставни део.
			Подаци који се односе на поремећај хемостазе из става 1. овог члана су подаци о: 
			1) пацијенту (име и презиме, ЈМБГ, крвна група);
			2) одељењу где лежи пацијент;
			3) врсти анализе;
			4) резултату анализе.
			Подаци из става 13. овог члана дати су на Обрасцу 12. који је одштампан уз овај правилник и чини његов саставни део.
			Болничка банка крви податке о броју пријављених озбиљних нежељених реакција и озбиљних нежељених догађаја води на Обрасцу 6. из члана 40. став 2. тачка 6) овог правилника.
			Податке из става 1. овог члана болничка банка крви доставља Управи за биомедицину до 31. јануара за претходну годину.
			Заштита података
			Члан 42.
			Подаци из чл. 40. и 41. овог правилника воде се у писменом, односно електронском облику.
			У овлашћеним трансфузијским установама и болничким банкама крви обрасци из чл. 40. и 41. овог правилника одлажу се у посебне регистраторе за ту намену, а база информационог система осигурана је системом лозинки, која се мења сваких шест месеци.
			Право приступа регистраторима и бази информационог система из става 2. овог члана имају здравствени радници којима је у опису посла вођење података из чл. 40. и 41. овог правилника и задужени трансфузиолог овлашћене трансфузијске установе, односно болничке банке крви, а остали здравствени радници у овлашћеним трансфузијским установама, односно болничким банкама крви право приступа имају само по писменом одобрењу директора установе.
			V.  ЗАХТЕВИ У ПОГЛЕДУ КВАЛИТЕТА КРВИ И КОМПОНЕНАТА КРВИ
			Члан 43.
			Овлашћена трансфузијска установа обезбеђује да свака јединица крви и компонента крви испуњава захтеве квалитета и сигурности и да спроводи одговарајућу бактериолошку контролу поступка прикупљања и обраде крви и компонената крви.
			Захтеви квалитета и безбедности крви и компонената крви дати су у Прилогу 4. који је одштампан уз овај правилник и чини његов саставни део.
			Одступања
			Члан 44.
			Крв и компоненте крви који одступају од прописаних стандарда означавају се као неусаглашени и издвојени од крви и компонената крви који су усаглашени и који се могу користити за трансфузијско лечење. 
			Изузетно, неусаглашена крв и компоненте крви могу се ослободити уз пристанак доктора медицине који лечи пацијента и доктора медицине у овлашћеној трансфузијској установи.
			Притужбе
			Члан 45.
			Све притужбе и друге информације, укључујући озбиљне нежељене реакције и озбиљне нежељене догађаје, који указују на сумњу и издавање неисправне јединице крви и компоненте крви документују се и детаљно истражују у односу на узрочне факторе неисправности. 
			У случају потребе, повлаче се из употребе све јединице крви и компоненте крви произведене из неусаглашене јединице или јединица, а у складу са тим спроводе се корективне мере како би се спречиле појаве нежељених реакција и догађаја, као и поновно појављивање исте или сличне неусаглашености. 
			Овлашћена трансфузијска установа о озбиљним нежељеним реакцијама и озбиљним нежељеним догађајима обавестити надлежне органе у складу са Законом.
			Повлачење
			Члан 46.
			У овлашћеним трансфузијским установама процењивање потребе повлачења крви и компонената крви из употребе и започињање и координацију потребних мера обавља запослени који је за то овлашћен. 
			При повлачењу крви и компонената крви воде се записи који садрже разлог повлачења, време повлачења и исход предузетих мера за све предвиђене јединице крви и компоненте крви. 
			Потребне мере предузимају се што пре и укључују улажење у траг свим јединицама крви и компонентама крви које треба повући, а тамо где се то оцени неопходним укључује се и поступак праћења (trace-back) и истраживања (look-back) исхода трансфузије крви и компонентама крви произведеним из претходне јединице крви истог даваоца крви. 
			Мере из става 3. овог члана и идентификација сваког даваоца могу допринети узроковању реакције на трансфузију, проналажење расположивих јединица крви и компонената крви добијених од тог даваоца крви и обавештавање свих прималаца крви или компонената крви прикупљених од истог даваоца крви у случају њихове изложености ризику. 
			Корективне и превентивне мере
			Члан 47.
			Овлашћене трансфузијске установе успостављају систем за обезбеђење корективних и превентивних мера у случају неусаглашености крви и компонената крви, као и у случају проблема одржавања квалитета и система квалитета. 
			Потребно је обезбедити рутинску анализу података, да би се у најкраћем могућем року идентификовали проблеми у квалитету и самом систему квалитета који могу захтевати примену корективних мера или да би се идентификовала неповољна кретања која могу захтевати примену превентивних мера. 
			Све грешке или незгоде документују се и истражују да би се идентификовали проблеми у самом систему квалитета и благовремено исправили.
			Интерна контрола, процена и побољшање
			Члан 48.
			У свим фазама трансфузијске медицине постоје системи самонадзора и интерних провера или процене како би се проверила усаглашеност са дефинисаним стандардима. 
			Системе самонадзора и интерних провера или процене става 1. овог члана редовно изводе обучена и стручна лица која поступају независно и у складу са одобреним поступцима. 
			Одступање од стандардних процедура захтева прописивање корективних мера и радњи, рокове за њихово спровођење и записе о њиховом спровођењу. 
			Током самоконтроле или интерне провере могуће је увидети и прописати одређене предлоге за побољшање процеса чије спровођење треба пратити и покрити адекватном пратећом документацијом. 
			Сви резултати се морају документовати и морају се предузети одговарајуће правовремене и делотворне корективне или превентивне мере. 
			VI. ПРЕЛАЗНА И ЗАВРШНА ОДРЕДБА
			Члан 49.
			Даном ступања на снагу овог правилника престају да важe следећи правилници:
			1) Правилник о ближим условима, стандардима и мерама за успостављање система квалитета у обављању трансфузиолошке делатности, односно одређених послове трансфузиолошке делатности („Службени гласник РС”, број 119/12);
			2) Правилник о ближим условима за чување, управљање и дистрибуцију крви и компонената крви („Службени гласник РС”, број 119/12);
			3) Правилник о ближим условима у погледу кадра, опреме и простора за обављање трансфузиолошке делатности, односно одређених послова трансфузиолошке делатности („Службени гласник РС”, број 119/12); 
			4) Правилник о начину и поступку чувања и доступности документације у овлашћеним трансфузиолошким установама, односно болничким банкама крви („Службени гласник РС”, број 15/13);
			5) Правилник о ближим условима за тестирање крви и компонената крви („Службени гласник РС”, број 19/13);
			6) Правилник о начину и поступку вођења евиденција у овлашћеним трансфузиолошким установама („Службени гласник РС”, број 82/13).
			Члан 50.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-453/2018-21
			У Београду, 24. јануара 2019. године
			Министар,
			aсс. др Златибор Лончар, с.р.
			Прилози
			
			Прилог 1 - Алгоритам додатних тестирања узорака давалаца крви код 
			позитивног резултата скрининга ирегуларних антитела
			
			Прилог 2 - Алгоритам потврдног тестирања узорака давалаца крви на 
			маркере крвљу преносивих инфекција
			
			Прилог 3 - Критеријуми за поступање са јединицама крви и 
			компонената крви након завршеног имуносеролошког и молекуларног 
			тестирања
			
			Прилог 4 - Захтеви квалитета и безбедности крви и компонената 
			крви
			
			Образац 1 
			- Подаци о броју давалаца крви и компонената 
			крви, као и броју давања крви
			
			Образац 2 
			- Подаци о списку болничких банака крви које 
			овлашћена трансфузијска установа снабдева
			
			Образац 3 
			- Подаци о броју неискоришћених јединица целе 
			крви, као и о броју повучених компонената крви
			
			Образац 4 
			- Подаци о броју припремљених и 
			дистрибуираних компонената крви
			
			Образац 5 
			- Подаци о појави и броју добровољних 
			давалаца крви (ДДК) код којих је утврђено присуство крвљу преносивих 
			болести
			
			Образац 6 
			- Подаци о броју пријављених озбиљних 
			нежељених реакција, односно озбиљних нежељених догађаја
			
			Образац 7 
			- Подаци о серолошким испитивањима
			
			Образац 8 
			- Подаци о издавању крви и компонената крви
			
			
			Образац 9 - Подаци о аферезним поступцима
			
			
			Образац 10 - Подаци о аутологном спашавању крви
			
			
			Образац 11 - Подаци о испитивањима перинаталне заштите
			
			
			Образац 12 - Подаци о поремећајима хемостазе
	

