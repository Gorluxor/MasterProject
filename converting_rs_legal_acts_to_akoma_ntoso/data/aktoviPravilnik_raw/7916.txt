


	
	Zakon


	
	На основу члана 35. став 6. Закона о дивљачи и ловству („Службени гласник РС”, број 18/10),
	Министар пољопривреде, трговине, шумарства и водопривреде, доноси
	
	ПРАВИЛНИК 
	
	о начину обележавања, односно означавања граница и ловно-техничких објеката у ловишту
	
	"Службени гласник РС", број 76 од 12. октобра 
	2011.
	
	Члан 1.
	Овим правилником ближе се прописује начин обележавања, односно означавања граница ловишта, терена за обуку паса и полигона за лов дивљачи, као и ловно-техничких објеката у ловишту.
	Члан 2.
	Границе ловишта, терена за обуку паса и полигона за лов дивљачи, као и ловно-техничких објеката у ловишту видно се обележавају, односно означавају одговарајућим таблама.
	Члан 3.
	Табле којима се обележавају, односно означавају границе ловишта, терена за обуку паса и полигона за лов дивљачи су од метала, правоугаоног облика, величине најмање 50 x 30 cm, жуте боје, са текстом исписаним црним словима ћириличким и латиничним писмом, а на подручјима где се користи писмо националне мањине и на том писму. 
	
	Члан 4.
	Текст на таблама којима се обележава, односно означава граница ловишта садржи назив ловишта и назив корисника ловишта, а може да садржи и лого корисника ловишта.
	Текст на таблама којима се обележава, односно означава граница терена за обуку паса садржи назив ловишта и речи: „терен за обуку паса”, а може да садржи и лого корисника ловишта.
	Текст на таблама којима се обележава, односно означава граница полигона за лов дивљачи садржи назив ловишта и речи: „полигон за лов дивљачи”, а може да садржи и лого корисника ловишта.
	Члан 5.
	Табле којима се обележавају, односно означавају границе ловишта постављају се на погодну основу или држач на карактеристичним тачкама, у складу са актом о установљавању ловишта.
	Члан 6.
	Табле којима се обележавају, односно означавају ловно-технички објекти у ловишту (високе и ниске чеке) су од метала, правоугаоног облика, величине најмање 15 x 15 cm, жуте боје, са арапским редним бројем исписаним црном бојом.
	Члан 7. 
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-194/2011-09
	У Београду, 30. септембра 2011. године 
	
	Министар,
	
	Душан Петровић, с.р.

