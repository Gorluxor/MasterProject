




Редакцијски пречишћен текст
На основу члана 4. став 5. Закона о јавним складиштима 
(„Службени гласник РС”, број 41/09),
Министар пољопривреде, шумарства и водопривреде доноси
ПРАВИЛНИК
о условима које морају да испуњавају јавна складишта у 
погледу складишног простора за пријем, чување и испоруку пољопривредних 
производа, опреме за мерење количине и утврђивање квалитета пољопривредних 
производа који се складиште, вредности основних средстава која нису оптерећена 
хипотеком или другим заложним правом, у зависности од врста пољопривредних 
производа који су предмет ускладиштења, као и показатеља финансијског пословања
„Службени гласник РС“, бр. 30 од 7. маја 2010, 44 од 17. 
јуна 2011, 47 од 8. маја 2012.
I. УВОДНА ОДРЕДБА
Члан 1.
Овим правилником ближе се прописују услови које морају да 
испуњавају јавна складишта у погледу складишног простора за пријем, чување и 
испоруку пољопривредних производа, опреме за мерење количине и утврђивање 
квалитета пољопривредних производа који се складиште, вредности основних 
средстава која нису оптерећена хипотеком или другим заложним правом, у 
зависности од врста пољопривредних производа који су предмет ускладиштења, као и 
показатеља финансијског пословања.
Одредбе овог правилника односе се на следеће врсте 
пољопривредних производа: пшеницу, дурум пшеницу, пивски јечам, сточни јечам, 
кукуруз, соју, сунцокрет и уљану репицу (у даљем тексту: зрнасте културе), као и 
малину, купину и вишњу (у даљем тексту: воћне врсте).
*Службени гласник РС, број 44/2011
II. УСЛОВИ У ПОГЛЕДУ СКЛАДИШНОГ ПРОСТОРА ЗА ПРИЈЕМ, ЧУВАЊЕ 
И ИСПОРУКУ ЗРНАСТИХ КУЛТУРА
*Службени гласник РС, број 44/2011
Општи услови
Члан 2.
Складиштењем зрнастих култура у јавном складишту може да 
се бави правно лице које испуњава услове у погледу складишног простора за 
пријем, чување и испоруку зрнастих култура на начин којим се обезбеђује очување 
квалитета и хигијенска исправност ускладиштених зрнастих култура. 

*Службени гласник РС, број 44/2011
Услови у погледу складишног простора за 
пријем зрнастих култура
*Службени гласник РС, број 44/2011
Члан 3.
Складишни простор за пријем зрнастих култура мора да:
1) је изграђен од чврстог незапаљивог материјала који 
спречава појаву влаге и који се лако чисти и одржава (који је погодан за 
чишћење, дезинфекцију и дезинсекцију);
2) је заштићен од уласка птица, инсеката и глодара;
3) има обезбеђено природно или вештачко осветлење и 
проветравање;
4) има пријемни кош којим се обезбеђује разврставање 
зрнастих култура на класе, утврђене у складу са прописом којим се уређује 
квалитет тих производа; 
5) има одговарајућу опрему којом се обезбеђује пријем и 
ускладиштење примљених зрнастих култура у силосне ћелије у којима се чувају.
*Службени гласник РС, број 44/2011
Услови у погледу складишног простора за чување 
зрнастих култура
*Службени гласник РС, број 44/2011
Члан 4.
Складишни простор за чување зрнастих култура мора да:
1) има складишни капацитет од најмање 1 500
t;
2) је изграђен од чврстог незапаљивог материјала који 
спречава појаву влаге и који се лако чисти и одржава (који је погодан за 
чишћење, дезинфекцију и дезинсекцију);
3) је заштићен од уласка птица, инсеката и глодара;
4) има обезбеђено природно или вештачко осветљење и 
проветравање;
5) има силосне ћелије које су грађевински и технички у 
функционалном стању; 
6) има функционалан и еталониран систем за мерење 
температуре по нивоима силосних ћелија са системом за 
регистровање мерених података;
7) има одговарајућу опрему којом се обезбеђује транспорт 
ускладиштених зрнастих култура; 
8) има силосну чистиону опремљену уређајима којима се 
обезбеђује уклањање лако одвојивих примеса из зрнене масе; 
9) има опрему и средства за чишћење 
силосних ћелија и осталих простора силоса.
*Службени гласник РС, број 44/2011
Услови у погледу складишног простора за 
испоруку зрнастих култура
*Службени гласник РС, број 44/2011
Члан 5.
Складишни простор за испоруку зрнастих култура мора да има 
одговарајућу опрему којом се обезбеђује искладиштење зрнастих култура*. 

*Службени гласник РС, број 44/2011
IIа УСЛОВИ У ПОГЛЕДУ СКЛАДИШНОГ ПРОСТОРА ЗА ПРИЈЕМ, ЧУВАЊЕ 
И ИСПОРУКУ ВОЋНИХ ВРСТА
*Службени гласник РС, број 44/2011
Општи услови
*Службени гласник РС, број 44/2011
Члан 5а
Складиштењем воћних врста може да се бави правно лице 
које испуњава услове у погледу складишног простора за пријем воћних врста, за 
припрему за чување воћних врста и за чување полупрерађених воћних врста, као и 
за њихову испоруку, са одговарајућом опремом (у даљем тексту: хладњача), на 
начин којим се обезбеђује очување квалитета и хигијенска исправност 
ускладиштених воћних врста.
*Службени гласник РС, број 44/2011
Члан 5б
Хладњаче се не могу налазити поред ђубришта, депонија, 
несанираних нужника, отворених канала, фабрика које испуштају гасове, пару, 
димове, прашину, у близини других објеката који могу штетно утицати на 
хигијенске услове у хладњачи, односно хигијенску исправност воћних врста.
*Службени гласник РС, број 44/2011
Услови у погледу складишног простора за пријем воћних врста
*Службени гласник РС, број 44/2011
Члан 5в
Складишни простор за пријем воћних врста обухвата 
простор на отвореном, који се налази уз хладњачу, са изграђеном надстрешницом 
одговарајуће дужине којом се обезбеђује заштита од неповољних временских услова, 
као и задржавање воћних врста што је могуће краће, посебно оних врста које су 
осетљиве и које се морају сместити у просторије са контролисаним условима без 
одлагања.
*Службени гласник РС, број 44/2011
Услови у погледу складишног простора за припрему за чување 
воћних врста
*Службени гласник РС, број 44/2011
Члан 5г
Складишни простор у којем се врши припрема за чување 
воћних врста (прање воћних врста за које је то потребно, замрзавање, 
класификовање) мора да:
1) је изграђен од чврстог, незапаљивог и нетоксичног 
материјала који спречава појаву влаге и који се лако чисти и одржава (погодан за 
чишћење, дезинфекцију и дезинсекцију);
2) има обезбеђене контролисане температурне услове, у 
зависности од врсте производа и технолошког поступка који се примењује у циљу 
очувања квалитета и безбедности производа;
3) је заштићен од уласка птица, инсеката и глодара;
4) има обезбеђено природно или вештачко осветљење и 
проветравање;
5) има тунел за замрзавање;
6) има део којим се обезбеђује разврставање воћних 
врста на класе, утврђене у складу са прописом којим се уређује квалитет тих 
воћних врста;
7) има одговарајуће уређаје и опрему којима се 
обезбеђује манипулација ускладиштених производа;
8) има одговарајућу опрему којом се обезбеђује 
припрема за чување и чување примљених воћних врста (уређај за прање воћних врста 
за које је то потребно; уређај за одвајање петељки код вишње; инспекциону траку 
постављену тако да се омогући ефикасна провера после поступака прања (за воћне 
врсте за које је потребно прање), поступка калибрирања и избијања коштица (за 
вишње) и замрзавања; уређај за искоштичавање (избијачице) код вишње; аутоматску 
вагу; метал детектор);
9) има одговарајућу опрему и средства за чишћење 
комора.
*Службени гласник РС, број 44/2011
Услови у погледу складишног простора за чување и испоруку 
полупрерађених воћних врста
*Службени гласник РС, број 44/2011
Члан 5д
Складишни простор у којем се врши чување 
полупрерађених воћних врста мора да:
1) је изграђен од чврстог, незапаљивог и нетоксичног 
материјала који неће неповољно утицати на квалитет производа и који има 
обезбеђену вентилацију, осветљење;
2) површине зидова треба да буду од глатког материјала 
који се лако чисти, дезинфикује и одржава;
3) има коморе за чување;
4) има обезбеђене контролисане температурне услове, у 
зависности од врсте производа и технолошког поступка који се примењује у циљу 
очувања квалитета и безбедности производа;
5) има складишни капацитет за чување полупрерађених 
воћних врста од најмање 300 t;
6) има одговарајућу опрему за испоруку полупрерађених 
воћних врста.
*Службени гласник РС, број 44/2011
Други услови у погледу складишног простора за припрему за 
чување и чување воћних врста
*Службени гласник РС, број 44/2011
Члан 5ђ
У зависности од примењеног расхладног система, 
хладњача мора да има и одговарајућу опрему за стварање система ниских 
температура, и то за:
1) компресиони расхладни систем: компресоре, 
кондензаторе, прихватне судове, експанзионе вентиле, испариваче;
2) апсорпциони расхладни систем: генераторе, 
кондензаторе, пријемне судове, експанзионе вентиле, испариваче, апсорбере, 
пумпе.
Код хладњача из става 1. овог члана мора бити 
обезбеђена усклађеност расхладних капацитета са производним капацитетима.
*Службени гласник РС, број 44/2011
III. УСЛОВИ У ПОГЛЕДУ ОПРЕМЕ ЗА МЕРЕЊЕ КОЛИЧИНЕ И УТВРЂИВАЊЕ 
КВАЛИТЕТА ЗРНАСТИХ КУЛТУРА
*Службени гласник РС, број 44/2011
Опрема за мерење количине и утврђивање квалитета 
зрнастих култура
*Службени гласник РС, број 44/2011
Члан 6.
Правно лице може да се бави складиштењем зрнастих култура 
у јавном складишту ако има опрему за мерење количине и утврђивање квалитета 
зрнастих култура које се складиште, и то:
1) колску вагу са записима којима се верификује њена 
техничка исправност и исправност мерења;
2) опрему за узорковање зрнастих култура из транспортних 
средстава – ручне сонде које омогућују узорковање у складу са прописима којим се 
уређује начин узимања; 
3) раздељивач узорака који обезбеђује добијање најмање три 
репрезентативна узорка; 
4) лабораторијску опрему:
(1) техничку вагу прецизности ± 0,01 g са записима којима 
се потврђује исправност мерила,
(2) прибор за одређивање садржаја примеса (решета, лупа, 
посудице),
(3) опрему за одређивање садржаја влаге, за коју је 
исправност мерења доказана у складу са посебним прописом о мерилима, 

(4) опрему за одређивање хектолитарске масе, за коју је 
исправност мерења доказана у складу са посебним прописом о мерилима. 

Изузетно од одредбе става 1. тачка 4) овог члана, правно 
лице које нема лабораторијску опрему мора обезбедити узимање узорака, ради 
контроле квалитета, од стране акредитоване лабораторије. 
*Службени гласник РС, број 44/2011
Додатна опрема за мерење количине и утврђивање квалитета 
пшенице и дурум пшенице А-1 и А-2 класе и пивског јечма 
Члан 7.
За складиштење пшенице и дурум пшенице А-1 и А-2 класе, као 
и пивског јечма, поред опреме из члана 6. овог правилника, правно лице мора да 
има опрему за брзо одређивање садржаја протеина.
Изузетно од одредбе става 1. овог члана, правно лице које 
нема опрему за одређивање садржаја протеина мора обезбедити обављање тих анализа 
од стране акредитоване лабораторије. 
Правно лице које не испуњава услове из ст. 1. и 2. овог 
члана класификује и чува пшеницу и дурум пшеницу као А-3 класу.
IIIa УСЛОВИ У ПОГЛЕДУ УРЕЂАЈА И ОПРЕМЕ ЗА МЕРЕЊЕ КОЛИЧИНЕ И 
УТВРЂИВАЊЕ КВАЛИТЕТА ВОЋНИХ ВРСТА*
*Службени гласник РС, број 44/2011
Члан 7а
Правно лице може да се бави складиштењем воћних врста 
у хладњачи ако има опрему за мерење количине воћних врста, и то колску или 
палетну вагу и другу мерну опрему за утврђивање количине примљених воћних врста, 
као и одговарајућу опрему за утврђивање квалитета воћних врста приликом њиховог 
складиштења.
*Службени гласник РС, број 44/2011
IV. УСЛОВ У ПОГЛЕДУ ВРЕДНОСТИ ОСНОВНИХ СРЕДСТАВА КОЈА НИСУ 
ОПТЕРЕЋЕНА ХИПОТЕКОМ ИЛИ ДРУГИМ ЗАЛОЖНИМ ПРАВОМ
Члан 8.
Правно лице може да се бави складиштењем пољопривредних 
производа у јавном складишту ако има основна средстава која нису оптерећена 
хипотеком или другим заложним правом, чија номинална вредност 
износи минимално 50.000 евра у динарској противвредности, по средњем курсу 
Народне банке Србије на дан подношења захтева за добијање дозволе за рад јавног 
складишта за пољопривредне производе.
V. УСЛОВИ У ПОГЛЕДУ ПОКАЗАТЕЉА ФИНАНСИЈСКОГ ПОСЛОВАЊА У 
ПРЕТХОДНОМ ОБРАЧУНСКОМ ПЕРИОДУ
Члан 9.
Правно лице може да се бави складиштењем 
пољопривредних производа у јавном складишту ако испуњава услове у погледу 
финансијског пословања, односно ако je у претходном обрачунском периоду 
остварило позитивне резултате пословања и/или нема губитак у пословању.
*Службени гласник РС, број 47/2012
VI. ЗАВРШНА ОДРЕДБА
Члан 10.
Овај правилник ступа на снагу осмог дана од дана 
објављивања у „Службеном гласнику Републике Србије”.
 Број 110-00-00016/2010-09
 У Београду, 
27. априла 2010. године
 Министар,
 др Саша Драгин, с. р.
