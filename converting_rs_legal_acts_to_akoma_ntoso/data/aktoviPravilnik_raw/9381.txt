


	
	Zakon


	
			На основу члана 42. став 6, члана 44. став 4, члана 55. став 5. и члана 56. став 3. Закона о биомедицински потпомогнутој оплодњи („Службени гласник РСˮ, бр. 40/17 и 113/17 – др. закон),
			Министар здравља доноси
			ПРАВИЛНИК
			о Државном регистру поступака биомедицински потпомогнуте оплодње
			„Службени гласник РС“, број 27 од 12. априла 2019.
			Члан 1.
			Овим правилником уређују се ближи услови у погледу начина обезбеђивања и спровођења следивости и означавања репродуктивних ћелија, ткива и ембриона, ближи услови и начин рада Државног регистра за поступке биомедицински потпомогнуте оплодње (у даљем тексту: БМПО), као и начин доделе и уписа Јединственог идентификационог броја, ближи услови и начин заштите података о личности о даваоцима и примаоцима репродуктивних ћелија, ткива и ембриона, као и начин приступања подацима из Државног регистра. 
			Члан 2.
			Државни регистар води Управа за биомедицину у складу са Законом.
			Садржај Државног регистра чини база података и идентификациони број о Центру за биомедицински потпомогнуту оплодњу (у даљем тексту: Центар за БМПО), односно Банци репродуктивних ћелија, ткива и ембриона (у даљем тексту: Банка), корисницима БМПО поступка, о врсти, почетку и трајању поступка БМПО, рођењу детета зачетог у поступку БМПО, даваоцу репродуктивних ћелија и ембриона, као и примаоцу дарованих репродуктивних ћелија, ткива и ембриона, у складу са Законом, као и о другим подацима од значаја за поступак БМПО дарованим репродуктивним ћелијама.
			Члан 3.
			Подаци из члана 2. став 2. овог правилника који чине садржај Јединственог регистара су подаци о:
			1) Центру за БМПО, односно Банци, и то:
			(1) јединствени идентификациони број,
			(2) назив,
			(3) седиште.
			2) Корисницима БМПО, и то:
			(1) јединствени идентификациони број корисника БМПО;
			(2) подаци о личности супружника – ванбрачних партнера, односно жене из члана 25. став 2. Закона и то:
			− име и презиме, име оца, датум рођења,
			– јединствени матични број грађана,
			– држава рођења, место рођења,
			– држављанство,
			 број личне карте, односно број пасоша,
			– брачно стање (у браку; у ванбрачној заједници),
			– узроци неплодности: поремећаји од стране мушког партнера (поремећај сперматогенезе, азооспермија, постојање генетских болести, непознато, друго – навести), поремећаји са стране женског партнера (поремећаји функције јајовода, ендометриоза, поремећаји функције материце, поремећаји функције јајника, менопауза, непознато, друго – навести);
			(3) лична и породична анамнеза и то:
			– број свих ранијих трудноћа природним путем;
			– укупан број живорођене деце из трудноћа природним путем,
			– број свих ранијих трудноћа из БМПО поступака „ин витро” фертилизације или интраутерине инсеминације (у даљем тексту: ИВФ/ИУИ);
			– укупан број живорођене деце из трудноћа из БМПО поступака (ИВФ/ИУИ),
			– број свих ранијих трудноћа из хомологних поступака;
			– укупан број живорођене деце из трудноћа из хомологних поступака,
			– трајање неплодности (у годинама),
			– дијагноза, узрок стерилитета (поремећаји функције јајовода, ендометриоза, поремећаји функције материце, поремећаји функције јајника, менопауза, постојање генетских болести, непознато, мушки узрок неплодности, друго – навести),
			– опште здравствено стање, здравствено стање родитеља, сродника;
			(4) врста поступака;
			(5) почетак и трајање БМПО;
			3) детету и то:
			(1) јединствени идентификациони број корисника БМПО,
			(2) јединствени идентификациони број детета,
			(3) датум порођаја (дан/месец/година),
			(4) пол детета (м/ж),
			(5) име и презиме детета,
			(6) место рођења, држава рођења,
			(7) назив здравствене установе у којој је дете рођено,
			(8) здравствено стање новорођенчета, и то: (живо; мртворођено; неонатална смрт), 
			(9) тежина (у грамима),
			(10) урођене аномалије (нема, нејасно – потребно праћење, постоје);
			4) даваоцу репродуктивних ћелија, и то:
			(1) јединствени идентификациони број;
			(2) лични подаци даваоца и то:
			а) име и презиме, име једног родитеља, девојачко презиме,
			б) датум рођења,
			в) јединствени матични број грађана,
			г) место рођења; држава рођења,
			д) држављанство,
			ђ) број личне карте, односно број пасоша,
			е) брачно стање (у браку; у ванбрачној заједници; разведен/а; удовац/ица, самац/ица),
			ж) деца (да/не; колико од тога – мушке/женске деце),
			з) висина (у центиметрима), тежина (у килограмима),
			и) боја очију (плава, зелена, смеђа, црна, друге боје (навести)),
			ј) боја косе – природна (светло-плава; тамно-плава, светло-смеђа; тамно-смеђа; црна; црвена, друге боје (навести)),
			к) структура косе (равна, коврџава, валовита),
			л) боја коже (врло-светла, средње-светла, тамна, црна, друге боје (навести)),
			љ) крвна група (А, Б, АБ, 0),
			м) Rh фактор (Rh +, Rh -),
			н) раса (бела, црна, жута, друго (навести)),
			њ) да ли је давалац усвојен (да/не),
			о) да ли је зачет дарованим репродуктивним ћелијама;
			(3) лична и породична анамнеза (телесне повреде, онеспособљености, душевне болести или потешкоће у учењу код даваоца или у његовој биолошкој породици);
			(4) резултати урађених прегледа и тестова и то: ХИВ инфекција, симптоматски или асимптоматски облик Б и Ц хепатитиса, хумани Т– лимфоропни вирус Тип I, II, III, (у даљем тексту: ХТЛВ), цитомегаловирус (у даљем тексту: ЦМВ вирус), сифилис, гонореја, инфекције хламидије, микоплазме или уреаплазме, хемофилија и други поремећаји коагулације, скрининг на цистичну фиброзу, а у односу на историју болести, анамнезу и на генетску процену и одређене тропске болести,
			(5) датум давања изјаве за донирање и коришћење репродуктивних ћелија,
			(6) датум прикупљања репродуктивних ћелија,
			(7) датум повлачења пристанка за донирање и коришћење репродуктивних ћелија (да/не),
			(8) датум последње провере да ли је донор репродуктивних ћелија жив;
			5) узетом узорку, и то:
			(1) идентификациони број репродуктивних ћелија;
			(2) дан, месец и година узимања репродуктивних ћелија;
			(3) број узетих репродуктивних ћелија;
			(4) број употребљених репродуктивних ћелија, оплођених јајних ћелија;
			(5) број узетих ембриона;
			(6) број употребљених ембриона;
			(7) број чуваних ембриона;
			(8) исход поступка.
			Члан 4.
			Податке из чл. 2. и 3. овог правилника Центар за БМПО, односно Банка достављају Државном регистру електронским путем у стандардизованом е-формату за одређену врсту података, односно у папирнатом облику, у роковима прописаним законом.
			Члан 5.
			Управа успоставља систем који ће омогућити да се све добијене, обрађене, складиштене и дистрибуиране репродуктивне ћелије, ткива и ембриони, као и релевантни подаци о њима, као и материјали који су били у контакту са њима, могу пратити на путу од даваоца до примаоца и обратно односно омогућити следивост свих репродуктивних ћелија, ткива и ембриона што ће истовремено омогућити усклађивање са стандардима квалитета и сигурности.
			Систем из става 1. овог члана обухвата увођење прецизних поступака доделе јединствене идентификационе ознаке за свако даровање и за све репродуктивне ћелије, ткива и ембриона настале из давања, поступак праћења евиденције и одговарајући систем означавања.
			Управа за биомедицину за потребе следивости свих репродуктивних ћелија, ткива и ембриона од даваоца до примаоца и обрнуто, као и за потребе рада Државног регистра обезбеђује, организује и одржава систем доделе јединствене идентификационе ознаке за свако давање и за све репродуктивне ћелије, ткива и ембрионе и то:
			1) јединствени идентификациони број овлашћеним здравственим установама у том поступку;
			2) јединствени идентификациони број даваоцу репродуктивних ћелија;
			3) јединствени идентификациони број узорку, односно донираним репродуктивним ћелијама,
			4) јединствени идентификациони број примаоцу репродуктивних ћелија;
			5) јединствени идентификациони број детету рођеном донираним репродуктивним ћелијама;
			6) јединствени идентификациони број поступку БМПО донираним репродуктивним ћелијама.
			Центар за БМПО, односно Банка успоставља систем означавања података за идентификацију репродуктивних ћелија, ткива и ембриона етикетом која садржи све информације о главним обележјима и својствима ткива, ћелија и ембриона на начин који осигурава везу с подацима о добијању, обради, складиштењу и дистрибуцији. 
			Центар за БМПО, односно Банка обезбеђује неопходну документацију како би осигурала следивост и то: стандардне оперативне процедуре, смернице, професионалне приручнике, извештаје, регистар донатора, податке о крајњем одредишту ћелије, ткиву и ембриона.
			Центар за БМПО, односно Банка чувају све податке потребне за обезбеђивање следивости репродуктивних ћелија, ткива и ембриона у свим фазама делатности БМПО, у писменом или електронском облику 50 година после употребе репродуктивних ћелија, ткива и ембриона у складу са законом.
			Члан 6.
			Приступ Државном регистру имају овлашћена лица из Управе за биомедицину, као и овлашћени здравствени радници у поступку БМПО којима Управа за биомедицину додељује шифру за добијање одобрења за позивање на податке који се воде у Државном регистру.
			За утврђивање идентитета сваког лица уписаног у Државни регистар и проверу јединствености идентификационих бројева користи се јединствени матични број грађана.
			Члан 7.
			Увођењем јединственог информационог система Центар за БМПО, односно Банка, податке који чине садржину Државног регистра из чл. 2. и 3. овог правилника, достављају из својих база података које воде у складу са законом и дужне су да осигурају потпуност, тачност, следивост и доставу података у Државном регистру.
			Члан 8.
			Подаци из Државног регистра користе се као збирни статистички показатељи, као и у појединачним случајевима прописаним Законом.
			Подаци из Државног регистра су поверљиви и увид у њихову садржину имају само овлашћена лица из члана 6. став 1. овог правилника, као и лица из члана 57. Закона.
			Захтев за тражење, односно давање података из Државног регистра доставља се у писменој форми Управи на даље одлучивање и поступање по захтеву у складу са законом.
			Овлашћена лица из члана 6. став 1. овог правилника у писменом облику евидентирају све активности у вези са обрадом података које се спроводе.
			Евиденција захтева из става 3. овог члана доставља се без одлагања Управи у циљу предузимања радњи из њене надлежности у поступку контроле заштите података из Државног регистра.
			На одговорна лица која имају приступ јединственој бази података у Државном регистру примењују се прописи о заштити података о личности.
			Члан 9.
			Подаци о личности о даваоцима и примаоцима репродуктивних ћелија, ткива и ембриона (у даљем тексту: лица на која се подаци односе) представљају нарочито осетљиве податке о личности, у складу са законом, за чију је заштиту од неовлашћеног приступа потребно предузети одговарајуће оправдане техничке и организационе заштитне мере са циљем да се спречи било какво кршење безбедности података о личности.
			Прикупљање и употреба података о личности из става 1. овог члана дозвољена је само за намену утврђену законом. 
			Члан 10.
			Центар за БМПО, односно Банка пре почетка прикупљања података о личности на прикладан и јасан начин информише лица на која се подаци односе о начину прикупљања, њиховој употреби у складу са законом, као и о условима и начину заштите података који се прикупљају и чувају у складу са законом којим се уређује заштита података о личности.
			Лица на која се подаци односе дају пристанак за прикупљање и употребу података о личности који се на њих односе на начин како су информисани.
			Пристанак лица на које се подаци из става 2. овог члана односе је саставни део изјава које се дају у поступку БМПО и дефинисане су законом.
			Члан 11.
			Подаци се не могу неовлашћено издавати, брисати или изменити у картону даваоца или у информационом систему, преносити или уступати трећем лицу.
			Лица на која се подаци односе имају право на увид и издавање података о личности који се на њих односе, као и право на информације о сврси обраде података о личности и другим питањима дефинисаним Законом и прописима о заштити података о личности.
			Лица на која се подаци односе имају право да им се без одлагања омогући исправка нетачних података о личности који се на њих односе, као и на допуну непотпуних података о личности.
			Лица на која се подаци односе имају право да им се омогући брисање података о личности који се на њих односе уколико нису више неопходни за сврхе у које су прикупљени, односно не утичу или озбиљно не угрожавају остваривање циљева обраде у складу са законом и прописима о заштити података о личности.
			Центар за БМПО, односно Банка предузима све потребне мере како би се осигурало да се идентитет примаоца не открије даваоцу или његовој породици и обрнуто, у складу са законом.
			Увид у медицинске податке даваоца репродуктивних ћелија из медицински оправданих разлога омогућава се лицу из члана 55. став 4. Закона о биомедицински потпомогнутој оплодњи. 
			Члан 12.
			Управа успоставља и одржава свеобухватан програм поверљивости и безбедности података о личности којим се обезбеђује употреба података о личности само на начин и под условима дефинисаним Законом о биомедицински потпомогнутој оплодњи и прописима о заштити података о личности.
			Центар за БМПО, односно Банка успоставља одговарајуће интерне протоколе и процедуре у вези са заштитом података о личности.
			Управа утврђује ризик повезан са обрадом података о личности и спроводи процену мера за умањивање тих ризика чији је циљ да обезбеде одговарајући ниво безбедности укључујући и поверљивост. 
			Управа именује овлашћено лице за заштиту података о личности на основу стручне квалификације из области заштите података о личности.
			Лицу из става 4. овог члана достављају се неопходне информације како би на одговарајући начин и благовремено деловало у решавању питања у вези са заштитом података о личности.
			Члан 13.
			Центар за БМПО, односно Банка без одлагања обавештава Управу о нарушавању безбедности података о личности и обезбеђује довољно информација на основу којих се врши процена нарушавања безбедности података о личности, која обухвата свако случајно или незаконито уништавање, губитак, измену, неовлашћени приступ подацима о личности или било коју другу неовлашћену и незакониту употребу, приступ, губитак или обелодањивање података о личности.
			На основу извршене процене, а у складу са прописима о заштити података о личности Управа утврђује да ли је потребно обавестити лице на које се односе подаци и да ли је дошло до повреде безбедности података.
			Члан 14.
			Сви подаци у Државном регистру чувају се трајно, у складу са законом.
			Члан 15.
			Даном ступања на снагу овог правилника престаје да важи Правилник о Јединственом регистру донора репродуктивних ћелија („Службени гласник РСˮ, број 85/13).
			Члан 16.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-157/2019-21
			У Београду, 25. марта 2019. године
			Министар,
			асс. др Златибор Лончар, с.р.
	

