


	
	Zakon

	


	
				
				На основу члана 51. став 7. Закона о јавним набавкама („Службени гласник РС”, бр. 124/12, 14/15 и 68/15), 
				Управа за јавне набавке доноси
				
				ПРАВИЛНИК
				о форми плана јавних набавки и начину објављивања плана јавних набавки на Порталу јавних набавки
				"Службени гласник РС", број 83 од 3. 
				октобра 2015.
				
				Члан 1.
				Овим правилником ближе се уређује форма плана јавних набавки и начин објављивања плана јавних набавки на Порталу јавних набавки.
				Члан 2.
				План јавних набавки садржи следеће податке:
				1) редни број јавне набавке – свака јавна набавка евидентира се под посебном позицијом у плану јавних набавки;
				2) предмет јавне набавке – јасан опис предмета јавне набавке за коју се спроводи поступак, а може се унети и ознака из општег речника набавки;
				3) процењену вредност јавне набавке – укупна процењена вредност набавке без ПДВ-а, a може се навести и процењена вредност по партијама и годинама;
				4) врсту поступка јавне набавке – врста поступка из члана 31. Закона о јавним набавкама; 
				5) оквирни датум покретања поступка – месец или прецизнији временски период у коме се планира покретање поступка јавне набавке; 
				6) оквирни датум закључења уговора – месец или прецизнији временски период у коме се планира закључење уговора о јавној набавци; 
				7) оквирни рок трајања уговора – месец или прецизнији временски период у коме се очекује извршење уговора о јавној набавци; 
				8) податак о централизованој јавној набавци – наводи се уколико се набавка спроводи преко тела за централизоване јавне набавке;
				9) друге податке и напомене – наручилац може да наведе уколико су од значаја за процес планирања јавних набавки.
				Члан 3.
				 План јавних набавки и измене и допуне плана јавних набавки, наручилац објављује електронским путем, на Порталу јавних набавки, у року од десет дана од дана доношења.
				Члан 4.
				Електронски формат за објављивање плана јавних набавки и измена и допуна плана јавних набавки саставни је део Портала јавних набавки.
				Члaн 5.
				 Управа за јавне набавке на својој интернет страници објављује инструкције у вези са начином објављивања плана јавних набавки и измена и допуна плана јавних набавки. 
				Члан 6.
				План јавних набавки и измене и допуне плана јавних набавки у папирном облику потписује овлашћено лице.
				Члан 7.
				Даном почетка примене овог правилника престаје да важи Правилник о форми и садржини плана набавки и извештаја о извршењу плана (,,Службени гласник РС”, број 29/13). 
				Члан 8.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2016. године.
				Број 110-00-19/15
				У Београду, 2. октобра 2015. године
				Директор,
				др Предраг Јовановић, с.р.
	

