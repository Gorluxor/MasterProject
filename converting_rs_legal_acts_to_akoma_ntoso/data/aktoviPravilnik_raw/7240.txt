


	
	Zakon

	


	Редакцијски пречишћен текст
	
	
	На основу члана 13. став 2. тачка 4, члана 26. став 4. и члана 35. став 4. Закона о рачуноводству („Службени гласник РС”, број 62/13), а у вези с чланом 201. став 3. Закона о тржишту капитала („Службени гласник РС”, број 31/11),
	Комисија за хартије од вредности доноси
	ПРАВИЛНИК
	о контном оквиру и финансијским извештајима за брокерско-дилерска друштва
	"Службени гласник РС", бр. 15 од 11. 
	фебруара 2014, 137 од 16. децембра 2014, 143 од 26. децембра 
	2014 - исправка, 25 од 30. марта 2018.
	I. ОСНОВНЕ ОДРЕДБЕ
	Предмет уређивања
	Члан 1.
	Овим правилником се уређују пословне књиге и контни оквир за брокерско-дилерска друштва, финансијски извештаји и годишњи извештај о пословању брокерско-дилерских друштава и извештаји које брокерско-дилерска друштва састављају за потребе статистике.
	Саставни део овог Правилника су:
	1. контни оквир за брокерско-дилерска друштва (прилог 1),
	2. финансијски извештаји за брокерско-дилерска друштва (прилог 2),
	3. статистички извештај за брокерско-дилерска друштва (прилог 3).
	Појмови
	Члан 2.
	Поједини појмови у смислу овог правилника имају следећа значења: 
	1. Комисија је Комисија за хартије од вредности,
	2. Закон је Закон о рачуноводству („Службени гласник РС”, број 62/13),
	3. Агенција је Агенција за привредне регистре,
	4. Брокерско-дилерско друштво је правно лице које има дозволу обављање делатности инвестиционог друштва у смислу закона којим се уређује тржиште капитала,
	5. МСФИ су Међународни стандарди финансијског извештавања,
	6. МРС су Међународни рачуноводствени стандарди,
	7. Велико правно лице је правно лице које испуњава критеријуме прописане Законом или које је Законом проглашено за велико правно лице и које је обвезник вођења пословних књига и састављања финансијских извештаја у складу са Законом,
	8. Редовни годишњи финансијски извештај је извештај који треба да пружи истинит и поштен преглед финансијског положаја и успешности пословања правног лица и који се саставља за претходну пословну годину,
	9. Ванредни финансијски извештај је извештај који се саставља у случајевима статусних промена, отварања, односно закључења стечајног поступка или покретања, односно закључења поступка ликвидације над правним лицем.
	II. ПОСЛОВНЕ КЊИГЕ 
	Пословне књиге
	Члан 3.
	Пословне књиге представљају једнообразне евиденције о стању и променама на имовини, обавезама и капиталу, приходима и расходима брокерско-дилерског друштва. 
	
	У пословне књиге подаци се уносе на основу рачуноводствених исправа. 
	Пословне књиге воде се у складу са начелом непроменљивог записа о насталој пословној промени. 
	
	Вођење пословних књига 
	Члан 4.
	Вођење пословних књига брокерско-дилерско друштво, сагласно Закону, не може да повери другом правном лицу чија je претежнa делатност пружање рачуноводствених услуга.
	Пословне књиге воде се за пословну годину која је, по правилу, једнака календарској.
	Брокерско-дилерско друштво врши отварање пословних књига на почетку пословне године на основу закључног биланса стања претходне године. 
	
	Новоосновано брокерско-дилерско друштво отвара пословне књиге на основу биланса оснивања, који се саставља на основу пописа имовине и обавеза, са стањем на дан уписа у регистар привредних субјеката.
	Чување података
	Члан 5.
	Брокерско-дилерско друштво је дужно да користи стандардни рачуноводствени софтвер који омогућава функционисање система интерних рачуноводствених контрола и онемогућава брисање прокњижених пословних промена.
	Брокерско-дилерско друштво је дужно да уредно чува рачуноводствене исправе, пословне књиге и финансијске извештаје на начин и у роковима прописаним Законом. 
	
	Закључивање пословних књига 
	Члан 6.
	Брокерско-дилерско друштво пословне књиге закључује после књижења свих пословних промена и обрачуна на крају пословне године, као и у случајевима статусних промена, престанка пословања и у другим случајевима у којима је неопходно закључити пословне књиге. 
	
	Брокерско-дилерско друштво пословне књиге закључује најкасније до рока за достављање финансијских извештаја. 
	
	III. КОНТНИ ОКВИР И САДРЖИНА РАЧУНА У КОНТНОМ ОКВИРУ
	Контни оквир 
	Члан 7.
	Брокерско-дилерско друштво пословне промене књижи на рачунима прописаним Kонтним оквиром за брокерско-дилерска друштва.
	Прописани троцифрени рачуни се, по потреби, могу рашчлањавати на аналитичке рачуне сагласно захтевима МСФИ.
	Комисија може донети упутство о ближој садржини рачуна у Контном оквиру за брокерско-дилерска друштва.
	Класа 0: Стална имовина
	Члан 8.
	На рачунима групе 00 Нематеријална имовина – исказују се улагања у одређена нематеријална средства, која служе за испоруку услуга, изнајмљивање другим лицима или се користе у административне сврхе. Нематеријална улагања признају се и вреднују у складу са МРС 38, МРС 36 и другим релевантним МРС.
	На рачунима групе 01 Материјална имовина – исказују се земљишта, грађевински објекти, инвестиционе некретнине, објекти и опрема у власништву друштва, објекти и опрема узети у финансијски лизинг и остала материјална имовина која испуњава услов за признавање по МРС, као и улагања за прибављање некретнина, постројења и опреме. Улагања у материјалну имовину признају се и вреднују у складу са МРС 16, МРС 17, МРС 36, МРС 40 и другим релевантним МРС.
	На рачунима групе 02 Учешћа у капиталу – исказују се учешћа у капиталу правних лица и признају се и вреднују у складу са МСФИ 1, односно другим релевантним МРС и МСФИ.
	На рачунима групе 03 Дугорочни финансијски пласмани – исказују се зајмови матичним, зависним и осталим повезаним лицима, откупљене сопствене акције и остали дугорочни пласмани. Дугорочни финансијски пласмани признају се и вреднују у складу са МРС 28, МРС 39, МСФИ 9, МСФИ 10, МСФИ 11, МСФИ 12 и другим релевантним МРС и МСФИ.
	На рачунима групе 04 Дугорочна потраживања – исказују се потраживања са роком доспелости дужим од дванаест месеци после извештајног периода која се признају и вреднују у складу МРС 1 и другим релевантним МРС.
	Класа 1: Залихe
	Члан 9.
	На рачунима групе 10 Залихе – исказују се залихе инвентара чије се признавање и вредновање врши у складу са МРС 2 и другим релевантним МРС.
	На рачунима групе 11 Стална средства намењена продаји и средства пословања које се обуставља – исказују се нематеријална улагања, инвестиционе и друге некретнине и опрема намењена продаји и средства пословања које ће бити обустављено, а средства отуђена, у складу са МСФИ 5.
	На рачунима групе 12 Плаћени аванси – исказују се аванси за стицање свих облика нематеријалне имовине, односно некретнина, постројења и опреме, у складу са релевантним МРС.
	*Службени гласник РС, број 
				137/2014
	Класа 2: Краткорочна потраживања, пласмани и готовина
	Члан 10.
	На рачунима групе 20–23 исказују се краткорочна потраживања по основу обављања делатности, потраживања за камату, дивиденде и остала улагања и остала краткорочна потраживања која се признају и вреднују у складу са МРС 18, МРС 39, МСФИ 13 и другим релевантним МРС.
	На рачунима групе 24 Краткорочни финансијски пласмани – исказују се зајмови матичним, зависним и осталим повезаним лицима, откупљене сопствене акције и остали краткорочни пласмани са роком доспећа, односно продаје који је краћи од дванаест месеци после извештајног периода, односно од дана биланса. Краткорочни финансијски пласмани признају се и вреднују у складу са МРС 39, МСФИ 9, МСФИ 13 и другим релевантним МРС.
	На рачунима групе 25 Готовински еквиваленти и готовина – исказују се непосредно уновчиве хартије од вредности, пословни и девизни рачуни, готовина у благајни и остала новчана средства.
	На рачунима групе 26 Порез на додату вредност – исказује се претходни порез на додату вредност према називима рачуна ове групе.
	На рачунима групе 27 Активна временска разграничења и одложена пореска средства – исказују се трошкови плаћени у току пословне године који се односе на наредну пословну годину и приходи по основу којих су настали трошкови у текућој години, а који нису фактурисани за текућу годину и износи пореза из добити који могу да се поврате у наредним периодима по основу одбитних привремених разлика, неискоришћених пореских губитака и кредита, у складу са МРС 12 и другим релевантним стандардима. 
	
	На рачуну групе 28 Губитак изнад висине капитала приказује се губитак изнад висине капитала.
	*Службени гласник РС, број 
				137/2014
	Класа 3: Финансијска имовина
	Члан 11.
	На рачунима групе 30 Хартије од вредности које се држе до доспећа – исказују се финансијски инструменти са фиксним или одредивим износима плаћања и са фиксном доспелошћу, за које друштво има намеру и способност да их држи до доспећа (обвезнице и сл.) и вреднују се у складу са МРС 39 и другим релевантним МРС и МСФИ.
	На рачунима групе 31 Хартије од вредности расположиве за продају – исказују се финансијски инструменти који су у складу са рачуноводственом политиком опредељени као инструменти расположиви за продају.
	На рачунима групе 32 Хартије од вредности по фер вредности кроз биланс успеха – исказују се финансијски инструменти која се вреднују по фер вредности кроз биланс успеха, а који су прибављени првенствено у сврхе остваривања профита из краткорочних флуктуација цена или марже дилера.
	На рачунима групе 33 Хартије од вредности које се држе до доспећа – део који доспева до годину дана – исказују се финансијски инструменти који се држи до доспећа, а исте доспевају у року који је краћи од дванаест месеци после извештајног периода, односно од дана биланса.
	Класа 4: Капитал
	Члан 12.
	На рачунима групе 40 ОСНОВНИ КАПИТАЛ – исказује се 
				акцијски капитал као производ броја емитованих акција и њихове 
				номиналне вредности.
	На рачунима групе 41 УПИСАНИ А НЕУПЛАЋЕНИ КАПИТАЛ – 
				исказује се износ уписаних а неуплаћених акција утврђен на 
				основу одлуке скупштине друштва о издавању акција.
	На рачунима групе 42 КАПИТАЛНЕ РЕЗЕРВЕ – исказују се 
				емисиона премија и остале капиталне резерве.
	На рачунима групе 43 РЕЗЕРВЕ ИЗ ДОБИТКА – исказују се 
				резерве из добити (законске, статутарне и остале резерве).
	На рачунима групе 44 РЕВАЛОРИЗАЦИОНЕ РЕЗЕРВЕ И 
				НЕРЕАЛИЗОВАНИ ДОБИЦИ И ГУБИЦИ – исказују се ефекти 
				ревалоризације, резерве по основу прерачуна финансијских 
				извештаја у другој функционалној валути и нереализовани добици и 
				губици који се укључују у извештај о осталом резултату у складу 
				са МРС 1 Презентација финансијских извештаја.
	На рачунима групе 45 НЕРАСПОРЕЂЕНИ ДОБИТАК – исказује се 
				нераспоређени добитак ранијих година и текуће године.
	На рачунима групе 46 ГУБИТАК – исказује се непокривени 
				губитак ранијих година и текуће године.
	*Службени гласник РС, број 
				137/2014
	Класа 5: Дугорочна резервисања и обавезе
	Члан 13.
	На рачунима групе 50 Дугорочна резервисања – исказују се дугорочна резервисања за трошкове и ризике који се признају и вреднују у складу са МРС 37 и другим релевантним МРС и рачуноводственом политиком.
	На рачунима групе 51 Дугорочне финансијске обавезе – исказују се дугорочне обавезе из емитованих хартија од вредности и хартија од вредности које се могу конвертовати у капитал, обавезе из узетих кредита и остале финансијске обавезе. Дугорочне обавезе признају се и вреднују у складу са МРС 39, МСФИ 9, МСФИ 13 и другим релевантним МРС. 
	
	На рачунима групе 52 Краткорочне финансијске обавезе исказују се обавезе из емитованих хартија од вредности, обавезе из узетих кредита и остале финансијске обавезе које доспевају у року краћем од годину дана. Краткорочне обавезе признају се и вреднују у складу са МРС 39 и другим релевантним МРС.
	На рачунима групе 53 Обавезе из пословања – исказују се обавезе према 
				клијентима, обавезе из зарада и остале обавезе из пословања, које се признају и вреднују у складу са релевантним МРС.
	На рачунима групе 54 Обавезе за порезе и доприносе – исказују се обавезе за порезе и доприносе на зараде, обавезе за порез из резултата и остале обавезе за порезе и доприносе. 
	
	На рачунима групе 55 Обавезе за порез на додату вредност – исказују се обавезе настале по основу обрачунатог пореза на додату вредност према називима рачуна ове групе.
	На рачунима групе 56 Пасивна временска разграничења и одложене пореске обавезе – исказују се унапред наплаћени, односно обрачунати приходи и трошкови текућег периода и одложене пореске обавезе, као износи пореза на добитак који се плаћају у наредним периодима по основу опорезивих привремених разлика у складу са МРС 12.
	На рачунима групе 57 Обавезе по основу сталних средстава намењених продаји и средстава пословања које се обуставља – исказују се обавезе по основу сталних средстава намењених продаји и средстава пословања које се обуставља у складу са МСФИ 5, које се измирују или гасе приликом отуђења тих средстава.
	*Службени гласник РС, број 
				137/2014
	Класа 6: Расходи
	Члан 14.
	На рачунима групе 60 Расходи по основу обављања делатности – исказују се трошкови маркетинга, трансакциони трошкови, трошкови услуга кастоди банке и посредника и други расходи по основу обављања делатности.
	На рачунима групе 61 Губици на оствареној разлици у цени – исказују се реализовани губици по основу продаје финансијских инструмената.
	На рачунима групе 62 Финансијски расходи – исказују се финансијски расходи из односа са матичним, зависним и повезаним лицима, расходи по основу камата, курсних разлика и остали финансијски расходи.
	На рачунима групе 63 Трошкови зарада, накнада зарада и остали лични расходи – исказују се трошкови по основу зарада, накнада зарада и других примања запослених и трошкови по основу накнада по уговорима са физичким лицима.
	На рачунима групе 64 Остали пословни расходи – исказују се трошкови амортизације, трошкови резервисања и остали пословни расходи.
	На рачунима групе 65 Нематеријални трошкови – исказују се трошкови непроизводних услуга, репрезентације, премија осигурања, трошкови платног промета, чланарина, пореза, доприноса и остали нематеријални трошкови.
	На рачунима групе 66 Остали расходи – исказују се губици по основу продаје сталних средстава намењених продаји, у смислу МСФИ 5 у износу мањем од неотписане вредности, расходи по основу директних отписа потраживања и остали непоменути расходи. 
	
	На рачунима групе 67 Расходи од усклађивања вредности имовине и обавеза – исказују се негативни ефекти вредносних усклађивања нематеријалних улагања, некретнина, постројења, опреме, дугорочних и краткорочних финансијских пласмана и потраживања као и других исправки вредности по основу вредносног усклађивања у складу са МРС 16, МРС 38, МРС 36 и другим релевантним МРС и рачуноводственом политиком.
	На рачунима групе 68 ГУБИТАК ПОСЛОВАЊА КОЈЕ СЕ ОБУСТАВЉА, 
				ЕФЕКТИ ПРОМЕНЕ РАЧУНОВОДСТВЕНЕ ПОЛИТИКЕ, ИСПРАВКЕ ГРЕШАКА 
				РАНИЈИХ ПЕРИОДА И ПРЕНОС РАСХОДА, исказују се губици према 
				називима рачуна ове групе и пренос укупних расхода на крају 
				периода.
	*Службени гласник РС, број 
				137/2014
	Класа 7: Приходи
	Члан 15.
	На рачунима групе 70 и 71 – исказују се приходи од накнада по основу обављања инвестиционих услуга и активности и додатних услуга и остали приходи од обављања делатности.
	На рачунима групе 72 Добици из остварене разлике у цени – исказују се реализовани добици по основу продаје финансијских инструмената у односу на набавну вредност истих.
	На рачунима групе 73 Финансијски приходи – исказују се приходи из односа са матичним, зависним и повезаним лицима, приходи од камата, курсних разлика , дивиденди и учешћа у добитку и остали финансијски приходи и вреднују према МРС 18, МРС 21, МСФИ 13 и другим релевантним МРС.
	На рачунима групе 74 Остали приходи – исказују се добици по основу продаје сталних средстава намењених продаји, у смислу МСФИ 5 у износу већем од неотписане вредности и приходи од смањења обавеза, приходи од укидања дугорочних резервисања и остали непоменути приходи.
	На рачунима групе 75 Приходи од усклађивања вредности имовине и обавеза – исказују се позитивни ефекти промене поштене (фер) вредности нематеријалних улагања, некретнина, постројења, опреме, дугорочних и краткорочних финансијских пласмана и потраживања, као и других исправки вредности по основу вредносног усклађивања у складу са МРС 16, МРС 38, МРС 36 и другим релевантним МРС и рачуноводственом политиком.
	На рачунима групе 76 ДОБИТАК ПОСЛОВАЊА КОЈЕ СЕ ОБУСТАВЉА, 
				ЕФЕКТИ ПРОМЕНЕ РАЧУНОВОДСТВЕНЕ ПОЛИТИКЕ, ИСПРАВКЕ ГРЕШАКА 
				РАНИЈИХ ПЕРИОДА И ПРЕНОС ПРИХОДА, исказују се добици према 
				називима рачуна ове групе и пренос укупних прихода на крају 
				периода.
	*Службени гласник РС, број 
				137/2014
	Класа 8: Отварање и закључак рачуна стања и успеха
	Члан 16.
	На рачунима групе 80 Отварање главне књиге – исказују се почетна стања појединих позиција активе и пасиве на почетку сваке нове пословне године или у току године при отпочињању пословања новог брокерско-дилерска друштва.
	На рачунима групе 81 Закључак рачуна успеха – исказује се закључак рачуна расхода и прихода на дан биланса.
	На рачунима групе 82 Рачун добитка и губитка – исказује се остварени добитак или губитак на крају обрачунског периода, порески расход периода или одложени порески расход или приход периода и пренос добитка или губитка.
	На рачунима групе 83 Закључак рачуна стања – исказује се закључак рачуна активе и пасиве биланса стања на дан биланса.
	Класа 9: Ванбилансна евиденција
	Члан 17.
	На рачунима групе 98 Ванбилансна актива – исказују се финансијски инструменти и новчана средства клијената по основу трговања финансијским инструментима, управљања портфолиом, гаранције, репо уговори и остала средства која нису у власништву брокерско-дилерска друштва.
	На рачунима групе 99 Ванбилансна пасива – исказују се обавезе по основу средстава исказаних на рачунима 
				групе 98.
	*Службени гласник РС, број 
				137/2014
	IV. ФИНАНСИЈСКИ ИЗВЕШТАЈИ И ГОДИШЊИ ИЗВЕШТАЈ О ПОСЛОВАЊУ
	МСФИ и општа рачуноводствена начела
	Члан 18.
	За признавање, вредновање, презентацију и обелодањивање позиција у финансијским извештајима брокерско-дилерско друштво, као велико правно лице у складу са Законом, примењује МСФИ. 
	
	Позиције у финансијским извештајима брокерско-дилерско друштво вреднује у складу са општим рачуноводственим начелима у складу са Законом.
	Изузетно од става 2. овог члана, брокерско-дилерско друштво може одступити од општих рачуноводствених начела само у случајевима примене појединих МСФИ.
	У случају из става 3. овог члана, брокерско-дилерско друштво је дужно да у Напоменама уз финансијске извештаје обелодани такво одступање, разлоге за одступање и ефекте одступања на имовину, обавезе, финансијску позицију и добитак или губитак.
	Финансијски извештаји
	Члан 19.
	Годишњи финансијски извештај брокерско-дилерског друштва обухвата следеће извештаје: 
	
	(1) Биланс стања,
	(2) Биланс успеха,
	(3) Извештај о осталом резултату, 
	(4) Извештај о променама на капиталу,
	(5) Извештај о токовима готовине,
	(6) Напомене уз финансијске извештаје
	Ванредни финансијски извештај брокерско-дилерског друштва обухвата Биланс стања и Биланс успеха.
	Биланс стања
	Члан 20.
	Биланс стања представља преглед имовине, обавеза и капитала на последњи дан извештајног периода са упоредним подацима за претходни период.
	Резултат пословања
	Члан 21.
	Укупан резултат пословања приказује се у Билансу успеха и Извештају о осталом резултату.
	Биланс успеха представља преглед прихода, расхода и резултата пословања насталих у одређеном периоду.
	Извештај о осталом резултату чине ставке прихода и расхода (укључујући и рекласификације услед кориговања) које нису признате у Билансу успеха сагласно одређеним МСФИ), односно нереализовани добици и губици настали услед промена на капиталу (осим промена насталих из односа са власницима капитала).
	Укупан резултат пословања исказује укупну добит, односно расподељиву добит из редовног пословања и нерасподељиви део добити настао услед економских услова пословања.
	Извештај о токовима готовине
	Члан 22.
	Извештај о токовима готовине чине информације о приливима и одливима готовине и готовинских еквивалената током извештајног периода. 
	
	У извештају се приказују стање готовине на почетку и крају периода, приливи и одливи из пословних активности, активности инвестирања и активности финансирања, курсне разлике по основу прерачуна готовине и нето прилив, односно одлив готовине.
	Пренос између појединих рачуна готовине и готовинских еквивалената не сматра током готовине.
	Извештај о токовима готовине припрема се у складу са МРС 7 применом директне методе.
	Извештај о променама на капиталу
	Члан 23.
	Извештај о променама на капиталу чине информације о променама на капиталу током извештајног периода.
	У извештају се приказују почетно стање, корекције услед материјално значајних грешака, односно корекције услед промена рачуноводствене политике која се примењује ретроспективно, промене током периода и стање на крају периода и то за компоненте капитала, осталог капитала и осталог резултата, укупни капитал и губитак изнад капитала.
	Подаци се исказују за сваку компоненту капитала и осталог 
				резултата означених у заглављу колона 3 до 12, и то за сваки ред 
				од 1 до 9 посебно за дуговна салда рачуна, а посебно за потражна 
				салда рачуна.
	Разлика укупних износа потражних и дуговних салда из 
				колона 3 до 12 исказује се за одговарајући редни број у колони 
				13 (укупан капитал), ако је збир потражних салда рачуна тог реда 
				већи од збира дуговних салда рачуна истог реда.
	Разлика укупних износа дуговних и потражних салда из 
				колона 3 до 12 исказује се за одговарајући редни број у колони 
				14 (губитак изнад висине капитала), ако је збир дуговних салда 
				рачуна тог реда већи од збира потражних салда рачуна истог 
				реда.
	*Службени гласник РС, број 
				137/2014
	Напомене уз финансијске извештаје
	Члан 24.
	Напомене уз финансијске извештаје садрже опште информације о друштву за управљање, примењене рачуноводствене политике, примењене основе за вредновање позиција у извештајима, корекције почетног стања по основу грешке или промене рачуноводствене политике, описе или рашчлањавања ставки обелодањених у финансијским извештајима и информације о ставкама које се нису квалификовале за признавање у тим извештајима, а значајне су за оцену финансијског положаја и успешност пословања брокерско-дилерског друштва и додатне информације у складу са захтевима МСФИ.
	За напомене уз финансијске извештаје није прописан посебан образац, а информације из става 1 овог члана приказују се арапским бројевима према редоследу образаца и позиција у обрасцима, односно према редоследу МРС, односно МСФИ.
	Састављање финансијских извештаја
	Члан 25.
	Брокерско-дилерско друштво саставља редован годишњи финансијски извештај за претходну пословну годину, односно ванредни финансијски извештај у случајевима прописаним Законом.
	Новоосновано брокерско-дилерско друштво саставља редован годишњи финансијски извештај за период који почиње датумом уписа у регистар привредних субјеката, а завршава се датумом извештајног периода, а у обрасцима финансијских извештаја не приказује пословање у претходној години.
	Финансијске извештаје брокерско-дилерско друштво саставља на обрасцима који су саставни део правилника.
	У обрасце из става 3. овог члана износи се уписују у хиљадама динара и уписују се на свим позицијама означеним словним ознакама, римским и арапским бројевима према садржини група рачуна и рачуна по појединим позицијама (АОП) тог обрасца.
	Комисија може донети упутство о садржини позиција у обрасцима финансијских извештаја.
	Упутство из става 5. овог члана објављује се на интернет страници Комисије.
	Ревизија финансијских извештаја
	Члан 26.
	Брокерско-дилерско друштво је обавезно да обезбеди ревизију финансијских извештаја која се обавља у складу са прописима којима се уређује ревизија. 
	
	Годишњи извештај о пословању
	Члан 27.
	Брокерско-дилерско друштво саставља Годишњи извештај о пословању који садржи податке прописане Законом, као и податке из месечних извештаја прописане правилником Комисије којим се прописују организациони захтеви које треба да испуни брокерско-дилерско друштво за пружање инвестиционих услуга и обављање инвестиционих активности и додатних услуга.
	Статистички извештај 
	Члан 28.
	Ститистички извештај садржи опште податке о брокерско-дилерском друштву и податке о бруто променама нематеријалне имовине и некретнина, постројења, опреме, структури основног и акцијског капитала, потраживањима и обавезама, другим приходима, односно трошковима и расходима.
	Подаци се уносе у све предвиђене колоне према садржини група рачуна и рачуна означених у табели, износи се уписују у хиљадама динара, а број акција и запослених у целом броју.
	Достављање финансијских извештаја и годишњег извештаја о пословању 
	
	Члан 29.
	Брокерско-дилерска друштва је дужно да Комисији до 30. априла текуће године достави:
	– годишње финансијске извештаје, 
	– годишњи извештај о пословању,
	– одлуку о усвајању финансијских извештаја и годишњег извештаја о пословању,
	– извештај екстерног ревизора о ревизији годишњих финансијских извештаја,
	– одлуку о усвајању извештаја екстерног ревизора.
	Брокерско-дилерско друштво је дужно да, ради јавног објављивања, Агенцији достави редовне и ванредне финансијске извештаје и документа уз те извештаје, на начин и у роковима прописаним Законом.
	Брокерско-дилерско друштво је дужно да, ради обраде података за потребе статистике, Агенцији достави статистички извештај, на начин и у роковима прописаним Законом.
	V. ПРЕЛАЗНЕ И ЗАВРШНЕ ОДРЕДБЕ 
	Примена
	Члан 30.
	Брокерско-дилерско друштво је дужно да усклади вођење пословних књига са одредбама овог правилника најкасније до дана под којим се састављају финансијски извештаји за 2014. годину.
	Одредбе овог правилника се примењују почев од финансијских 
				извештаја који се састављају на дан 31. децембра 2014. године. 
	
	*Службени гласник РС, број 
				137/2014
	Престанак важења прописа
	Члан 31.
	Даном ступања на снагу овог Правилника престају да важe Правилник о контном оквиру и садржини рачуна у контном оквиру за берзе и брокерско-дилерска друштва („Службени гласник РС”, бр. 117/06, 5/07 – испр. и 119/08) и Правилник о садржини и форми финансијских извештаја за берзе и брокерско-дилерска друштва („Службени гласник РС”, бр. 117/06,119/08 и 13/09 – испр.).
	Завршна одредба
	Члан 32.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 2/0-01-575/3-13
	У Београду, 30. децембра 2013. године
	Председавајући Комисије
	по овлашћењу,
	Душан Бајец, члан Комисије, с.р.
	
	Прилози
	НАПОМЕНА ИЗДАВАЧА: 
	Правилником 
	о изменама и допунама Правилника о контном оквиру и финансијским извештајима 
	за брокерско-дилерска друштва ("Службени гласник РС", број 137/2014) измењен 
	је 
				Прилог 1, а Прилог 2 и Прилог 3 замењени су новим прилозима 
				(види чл. 10, 11. и 12. Правилника - 137/2014-90).
	Правилником 
	о изменама и допунама Правилника о контном оквиру и финансијским извештајима 
	за брокерско-дилерска друштва ("Службени гласник РС", број 25/2018) измењени 
	су Прилог 2. и Прилог 3. (види чл. 1. и 2. Правилника - 25/2018-96).
	
	Прилог 1 – Контни оквир за брокерско-дилерска друштва
	
	Прилог 2 - Финансијски 
				извештаји за брокерско-дилерска друштва
	
	Прилог 3 - Статистички 
				извештај брокерско-дилерског друштва

