


	
	На основу члана 24. став 2. Закона о заштити од буке у животној средини („Службени гласник РС”, број 36/09),

	
	Министар заштите животне средине и просторног планирања доноси 

	
	

	
	

	
	ПРАВИЛНИК

	
	о методама мерења буке, садржини и обиму извештаја о мерењу буке

	
	„Службени гласник РС“, број 72 од 8. октобра 2010.

	
	

	
	

	
	Члан 1.

	
	Овим правилником ближе се прописују методе мерења буке, садржина и обим извештаја о мерењу буке.

	
	

	
	Члан 2.

	
	Мерење буке у животној средини се врши према стандардима SRPS ISO 1996-1 и SRPS ISO 1996-2.

	
	

	
	Члан 3.

	
	Извештај о мерењу буке садржи:

	
	1) oпшти део;

	
	2) задатак мерења;

	
	3) услове и резултате мерења; 

	
	4) закључак;

	
	5) прилоге.

	
	

	
	Члан 4.

	
	Општи део садржи:

	
	1) податке о овлашћеној организацији, заводни број извештаја у деловодној књизи стручне организације, као и име лица одговорног за потписивање извештаја о мерењу буке;

	
	2) копију решења о овлашћивању за мерење буке у животној средини које је издало министарство надлежно за послове заштите животне средине;

	
	3) копију уверења о исправности мерила;

	
	4) податке о наручиоцу мерења, назив и адреса као и број захтева или уговора на основу којег се врши мерење нивоа буке у животној средини;

	
	5) списак опреме (мерни ланац) и податке о калибрацији.

	
	

	
	Члан 5.

	
	Задатак мерења садржи:

	
	1) захтев наручиоца формулисан у складу са решењем инспектора, са позивом на број решења, уколико привредни субјект врши мерење по налогу инспектора;

	
	2) захтеве и услове мерења самоиницијативног наручиоца мерења.

	
	Референтно место за мерење буке јесте простор који је најизложенији буци.

	
	

	
	Члан 6.

	
	Услови и резултати мерења садрже:

	
	1) опис локације објекта у коме се налази извор буке и простор који је потенцијално угрожен буком;

	
	2) евиденцију извора буке, сваки извор буке појединачно наведен расположиви подаци о изворима буке (назив извора буке, година производње, серијски број, фабрички број, податак о нивоу буке коју производи); 

	
	3) датум и час мерења (од-до); 

	
	4) режим рада и положај извора буке;

	
	5) опис мерног места, податак о зони и метеоролошке услове;

	
	6) ознаку мерне тачке, коју дефинише овлашћена организација на основу задатка мерења;

	
	7) временски интервал мерења и референтно време;

	
	8) опис буке према временском току, одређивање да ли је бука променљива или непроменљива, испрекидана, импулсна;

	
	9) опис буке према фреквенцијском садржају (широкопојасна, ускопојасна или бука у којој се јављају појединачни тонови);

	
	10) одабрану динамичку карактеристику инструмента за мерење (SLOW - FAST);

	
	11) измерени еквивалентни ниво буке, са приложеном терцном односно октавном анализом (табела односно дијаграм), корекције измереног нивоа (уколико постоје);

	
	12) меродавни ниво буке;

	
	13) лица која су присуствовала мерењу.

	
	

	
	Члан 7.

	
	Закључак садржи:

	
	1) оцену буке према прописаним критеријумима; за сваку мерну тачку доноси се оцена: ниво буке ПРЕЛАЗИ или НЕ ПРЕЛАЗИ граничну вредност буке у животној средини; 

	
	2) потпис овлашћених лица која су вршила мерење, потпис лица одговорног за потписивање извештаја и печат овлашћене организације.

	
	Закључак, потписи и печат овлашћене организације налазе се на последњој страни извештаја.

	
	

	
	Члан 8.

	
	Прилози садрже:

	
	1) решење надлежног органа којим се налаже мерење, уколико је то основ за мерење буке;

	
	2) графички прилози, односно фотодокументација.

	
	

	
	Члан 9.

	
	Даном ступања на снагу овог правилника престају да важе одредбе Правилника о дозвољеном нивоу буке у животној средини („Службени гласник РС”, број 54/92), које се односе на методе мерења буке. 

	
	

	
	Члан 10.

	
	Овај правилник ступа на снагу осмог дана од дана објављивања у „Службеном гласнику Републике Србије”. 

	
	

	
	

	
	Број 110-00-196/10-02

	
	У Београду, 1. октобра 2010. године

	
	Министар, 

	
	др Оливер Дулић, с.р.

	
	
