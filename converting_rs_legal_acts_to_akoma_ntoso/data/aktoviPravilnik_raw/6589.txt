


	
	Zakon


	
			
			
			Редакцијски пречишћен текст
			
			На основу члана 9. став 10. и члана 10. став 7. Законa о инспекцијском надзору („Службени гласник РС”, број 36/15),
			Министар заштите животне средине доноси 
			ПРАВИЛНИК 
			о посебним елементима процене ризика, учесталости вршења инспекцијског надзора на основу процене ризика и посебним елементима плана инспекцијског надзора у области заштите животне средине
			"Службени гласник РС", бр. 45 од 13. јуна 2018, 59 
			од 23. августа 2019.
			Предмет
			Члан 1.
			Овим правилником прописују се посебни елементи процене ризика, учесталост вршења инспекцијског надзора на основу процене ризика и посебни елементи плана инспекцијског надзора у области заштите животне средине.
			Посебни критеријуми за процену ризика
			Члан 2.
			Процена ризика надзираног субјекта одређује се на основу одговарајућих посебних критеријума, и то:
			1) количине загађујућих материја које се испуштају у ваздух, воде, земљиште, количине отпада и нивоа буке;
			2) локације надзираног субјекта (густина насељености, близина осетљивих објеката, географски положај и близина заштићеног подручја); 
			3) врсте, особина, количине и броја опасних материја која су присутне или могу бити присутне на локацији;
			4) броја и количине хемикалија/биоцидних производа који се налазе у промету на тржишту и њихове класификације, и намене хемикалије/биоцидног производа;
			5) врсте делатности или активности надзираног субјекта; 
			6) оштећења природе којим се нарушава природна равнотежа или уништавање природних вредности односно биолошка, геолошка или предеона разноврсност;
			7) услови и врсте коришћења извора нејонизујућег зрачења;
			8) успостављеност система управљања заштитом животне средине;
			9) број представки заинтересоване јавности на рад надзираног субјекта; 
			10) поступање надзираног субјекта према наложеним мерама; 
			11) ниво усклађености пословања са законом и другим прописима.
			Учесталост вршења инспекцијског надзора на основу процене ризика
			Члан 3.
			Учесталост вршења редовног инспекцијског надзора заснива се на процени степена ризика, који може бити незнатан, низак, средњи, висок и критичан.
			За поједине области инспекцијског надзора број процењених степена ризика може бити најмање три, а највише пет.
			Учесталост вршења инспекцијског надзора у зависности од процењеног ризика, по областима је:
			1) Заштита животне средине у индустријским објектима
			(1) Постројења и активности за које се издаје интегрисана дозвола:
			 ̶  критичан  ризик  ̶  четири инспекцијска надзора у току године,
			 ̶  висок ризик  ̶  три инспекцијска надзора у току године,
			 ̶  средњи ризик  ̶  два инспекцијска надзора у току године,
			 ̶  низак ризик  ̶  један инспекцијски надзор у току године; 
			(2) Постројења и активности која не подлежу издавању интегрисане дозволе:
			 ̶  висок ризик  ̶  три инспекцијска надзора у току године,
			 ̶  средњи ризик  ̶  два инспекцијска надзора у току године,
			 ̶  низак ризик  ̶  један инспекцијски надзор у току године,
			 ̶  незнатан ризик  ̶  један инспекцијски надзор у току две године или није потребан; 
			2) Управљање 
			отпадом, амбалажним отпадом, прекогранично кретање отпада и технички 
			захтеви за пластичне кесе;
			2а) 
			Несанитарне депоније комуналног отпада
			(1) критичан 
			ризик – најмање један инспекцијски надзор у току године,
			(2) висок ризик – један инспекцијски 
			надзор у току године,
			(3) средњи 
			ризик – један инспекцијски надзор у току године,
			(4) низак 
			ризик – један инспекцијски надзор у току 18 месеци;
			3) Заштита од хемијског удеса (севесо постројења)
			(1) критичан  ризик  ̶  најмање два инспекцијска надзора у току године,
			(2) висок ризик  ̶  најмање један инспекцијски надзор у току године,
			(3) средњи ризик  ̶  један инспекцијски надзор у току
			године,
			(4) низак 
			ризик:
			а) за оператере који су у обавези да 
			израде Извештај о безбедности и План заштите од удеса – један 
			инспекцијски надзор у току године,
			б) за 
			оператере који су у обавези да израде Политику превенције удеса – 
			један инспекцијски надзор у току две године;
			4) Контрола хемикалија/биоцидних производа
			(1) критичан ризик  ̶  најмање два инспекцијска надзора у току године,
			(2) висок ризик  ̶  најмање један инспекцијски надзор у току године,
			(3) средњи ризик  ̶  један инспекцијски надзор у току године,
			(4) низак ризик  ̶  један инспекцијски надзор у току две године; 
			5) Заштита природе
			(1) критичан  ризик  ̶  два инспекцијска надзора у току године,
			(2) средњи ризик  ̶  један инспекцијски надзор у току године,
			(3) незнатан ризик  ̶  један инспекцијски надзор у току две године;
			6) Заштита од нејонизујућег зрачења
			(1) високофреквентно зрачење  ̶  један инспекцијски надзор у току две године, 
			(2) нискофреквентно зрачење ̶ један 
			инспекцијски надзор у току четири године;
			7) 
			Заштита земљишта
			(1) критичан 
			ризик – најмање два инспекцијска надзора у току године,
			(2) висок 
			ризик – два инспекцијска надзора у току године,
			(3) средњи 
			ризик – један инспекцијски надзор у току године,
			(4) низак 
			ризик – један инспекцијски надзор у току године,
			(5) незнатан 
			ризик – један инспекцијски надзор у току две године.
			*Службени 
			гласник РС, број 59/2019
			
			Посебни елементи плана инспекцијског надзора у области заштите животне средине
			Члан 4.
			План инспекцијског надзора, поред обавезних елемената, садржи и посебне захтеве за усклађеност планова инспекцијских надзора у области заштите животне средине из делокруга послова органа државне управе и послова поверених органима аутономне покрајине и органима јединица локалне самоуправе и усклађеност планова инспекцијског надзора са плановима органа државне управе са чијим делокругом су повезана питања из области заштите животне средине.
			Завршне одредбе
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 110-00-00057/2018-07
			У Београду, 1. јун 2018. године
			Министар, 
			Горан Триван, с.р.
	

