

На основу члана 202. став 6. Закона о безбедности саобраћаја на путевима („Службени гласник РС”, број 41/09), 
Министар унутрашњих послова доноси

ПРАВИЛНИК
о извршењу мера забране управљања моторним возилом
"Службени гласник РС", број 46 од 9. јула 2010.

Члан 1.
Овим правилником прописују се: начин и поступак извршења заштитне мере забране управљања моторним возилом; начин и поступак извршења мере безбедности забране управљања моторним возилом; вођење евиденција у вези извршења тих мера, као изглед обрасца којим се возач у писаној форми обавештава о времену трајања изречене мере.

Члан 2.
Радње у вези са утврђивањем чињеничног стања, евидентирањем и достављањем у поступку извршења заштитне мере забране управљања моторним возилом, односно мере безбедности забране управљања моторним возилом (у даљем тексту: мере) предузимају се хитно и без одлагања, тако да између појединачних радњи не сме да прође више од петнаест дана, ако овим правилником или посебним прописом није друкчије одређено.

Члан 3.
Сви акти у вези извршења мера формирају предмет који се по окончању поступка улаже у досије возача.

Члан 4.
По пријему правноснажне одлуке којом је изречена мера овлашћени радник Министарства унутрашњих послова (у даљем тексту: Министарство) утврђује да ли је мера застарела, односно да ли постоје друге сметње за извршење мере, и у електронском регистру евидентира податке у вези извршења мера. 
Ако је мера застарела, односно ако постоје друге сметње за извршење мере о томе се обавештава старешина органа који је донео одлуку којом је мера изречена.
Подаци у вези извршења мера, евидентирају се у Регистру о изреченим мерама возачу и у Регистру о изреченим мерама страном возачу, који се воде у јединственом информационом систему Министарства.

Члан 5.
Регистар о изреченим мерама возачу и Регистар о изреченим мерама страном возачу садрже: 
1) редни број;
2) податке о возачу (име и презиме, датум и место рођења, јединствени матични број грађана, пребивалиште и адресу); 
3) податке о одлуци којом је изречена мера (назив органа који је донео одлуку, број и датум одлуке, датум пријема одлуке о изрицању мере, време трајања мере, правна квалификација прекршаја, односно кривичног дела за којe је мера изречена); 
4) податак о датуму слања и датуму пријема саопштења о изреченој мери;
5) податак од када почиње да тече мера и податак до када траје та мера;
6) податак о забрани издавања возачке дозволе, за период на који се односи мера – ако лице коме је изречена мера не поседује возачку дозволу;
7) податак о датуму подношења захтева за извршење мере и уручења саопштења;
8) податак о правном основу и датуму: одлагања извршења мере и времену трајања одлагања, застарелости извршења мере, обуставе поступка извршења мере.
Регистар о изреченим мерама страном возачу, поред података из става 1. овог члана, садржи:
1) податке о месту боравка у Републици Србији;
2) податке о путној исправи (број, датум и држава издавања путне исправе);
3) податке о иностраној возачкој дозволи (држава издавања, назив органа који је издао инострану возачку дозволу, датум издавања, регистарски и серијски број дозволе);
4) податак о броју и датуму акта којим је упућено обавештење о извршеној мери држави чији орган је издао страну возачку дозволу.

Члан 6.
Овлашћени радници Министарства, на основу података из регистара, у складу са законом, без одлагања, а најкасније у року од пет дана од дана евидентирања мере, достављају саопштење о времену трајања изречене мере.
Садржина и изглед Саопштења о времену трајања изречене мере евидентиране у Регистру о изреченим мерама возачу (Образац 1) и садржина и изглед Саопштења времену трајања изречене мере евидентиране у Регистру о изреченим мерама страном возачу (Образац 2) одштампани су уз овај правилник и чине његов саставни део.

Члан 7.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. новембра 2010. године.

Број 01-5127-1/10-8
У Београду, 1. јула 2010. године
Министар
унутрашњих послова,
Ивица Дачић,с.р.





