


	
	Zakon



	
			На основу члана 46. став 7. Закона о здравственој заштити („Службени гласник РС”, број 25/19), 
			Министар здравља доноси
			ПРАВИЛНИК
			о ближој садржини Регистра здравствених установа и документацији потребној за регистрацију
			"Службени гласник РС", број 80 од 8. новембра 
			2019.
			Уводне одредбе
			Члан 1.
			Овим правилником уређује се ближа садржина Регистра здравствених установа (у даљем тексту: Регистар) који води Агенција за привредне регистре (у даљем тексту: Агенција), садржина и образац пријаве за упис у Регистар и документација потребна за регистрацију.
			Регистар се води као јединствена, централна, јавна електронска база података о здравственим установама.
			Ближа садржина Регистра
			Члан 2.
			У Регистар се уписују:
			1) назив и седиште здравствене установе; 
			2) облик здравствене установе (здравствена установа у јавној својини или здравствена установа у приватној својини); 
			3) врста здравствене установе; 
			4) подаци о оснивачу; 
			5) подаци о директору, односно лицу овлашћеном за заступање; 
			6) регистарски број и ПИБ здравствене установе; 
			7) контакт подаци и бројеви рачуна здравствене установе у банци; 
			8) подаци о оснивачком акту, односно статуту здравствене установе и изменама и допунама оснивачког акта,  односно статута, као и њихови пречишћени текстови;
			9) забрана обављања здравствене делатности или забрана обављања одређених послова здравствене делатности у здравственој установи;
			10) подаци о статусној промени, ликвидацији и стечају;
			11) број и датум доношења решења Министарства надлежног за послове здравља (у даљем тексту: надлежно министарство), о испуњености прописаних услова за обављање здравствене делатности;
			12) број и датум доношења решења надлежног министарства о испуњености прописаних услова за утврђивање здравствене способности физичких лица за држање и ношење оружја, за вршење обуке и организовање и спровођење испита из прве помоћи, за обављање лекарских прегледа и издавање лекарских уверења о телесној и душевној способности возача одређених категорија моторних возила, као и за вршење здравствених прегледа помораца;
			13) број и датум доношења решења о упису у Регистар здравствених установа;
			14) недељни распоред рада, почетак и завршетак радног времена у здравственој установи.
			Регистар здравствених установа садржи и следеће податке, ако ти подаци постоје, и то: 
			1) назив на језику и писму националне мањине; 
			2) назив у преводу на страни језик; 
			3) назив, адресу и врсту огранка, односно организационе јединице ван седишта здравствене установе; 
			4) забележбе података од значаја за правни промет. 
			У Регистру се објављују документа у складу са законом.
			Саставни део Регистра
			Члан 3.
			Регистар, поред података из члана 2. овог правилника, садржи и документа на основу којих је извршена регистрација.
			Решење, сагласност, дозвола, мишљење или други акт надлежног органа
			Члан 4.
			Ако је законом којим се уређује здравствена заштита (у даљем тексту: Закон), или другим посебним законом, као услов за регистрацију прописано решење, сагласност, дозвола, мишљење или други акт надлежног органа, уз регистрациону пријаву и документацију прописану овим правилником, подноси се одговарајуће решење, сагласност, дозвола, мишљење, односно други акт надлежног органа.
			Упис у Регистар
			Члан 5.
			Упис у Регистар врши се на основу прописане пријаве за упис, прописане документације која је у оригиналу или овереној фотокопији и доказа о уплати прописане накнаде.
			Подаци о матичном броју и пореском идентификационом броју (ПИБ) код уписа оснивања, и броју рачуна у банци, уписују се у Регистар по службеној дужности, на основу одлуке надлежног органа о додели матичног броја, пореског идентификационог броја (ПИБ) односно на основу  података преузетих од Народне банке Србије.
			Упис оснивања здравствене установе
			Члан 6.
			Уз јединствену регистрациону пријаву оснивања правних лица и других субјеката и регистрације у јединствени регистар пореских обвезника, подноси се:
			1) акт о оснивању; 
			2) статут и сагласност надлежног органа на статут за здравствене установе у јавној својини;
			3) решење надлежног министарства о испуњености прописаних услова за обављање здравствене/апотекарске делатности;
			4) одлука о именовању директора односно лица овлашћеног за заступање;
			5) фотокопија личне карте, пасоша, личне карте за странца или извода из надлежног регистра као документ о идентитету оснивача, директора односно лица овлашћеног за заступање, у складу са Законом;
			6) одлука о образовању огранка односно организационе јединице ван седишта здравствене установе, ако није образована статутом;
			7) одлука оснивача, односно извод из акта надлежног органа којим се одређује недељни распоред рада, почетак и завршетак радног времена у здравственој установи;
			8) друге исправе утврђене законом; 
			9) доказ о уплати прописане накнаде.
			Потписи оснивача на акту о оснивању здравствене установе у приватној својини се оверавају у складу са законом.
			Упис образовања огранка, односно организационе јединице ван седишта здравствене установе
			Члан 7.
			Уз пријаву за упис огранка, односно организационе јединице ван седишта здравствене установе  подноси се:
			1) одлука надлежног органа о образовању огранка односно организационе јединице ван седишта здравствене установе, ако није образована статутом;
			2) решење надлежног министарства о испуњености прописаних услова за обављањe здравствене/апотекарске делатности;
			3) доказ о уплати прописане накнаде.
			Упис промене оснивача
			Члан 8.
			Уз пријаву за упис, промену или брисање оснивача, подноси се: 
			1) уговор о приступању или иступању или акт који представља основ за упис, промену или брисање оснивача;
			2) акт о измени оснивачког акта; 
			3) фотокопија личне карте, пасоша, личне карте за странца или извода из надлежног регистра, као документ о идентитету оснивача у складу са Законом;
			4) доказ у уплати прописане накнаде.
			Упис промене директора, односно лица овлашћеног за заступање
			Члан 9.
			Уз пријаву за упис, промену или брисање директора, односно лица овлашћеног за заступање, подноси се: 
			1) акт надлежног органа о именовању, односно разрешењу директора, односно лица овлашћеног за заступање; 
			2) фотокопија личне карте, пасоша, личне карте за странца, као документ о идентитету новоименованог директора односно лица овлашћеног за заступање у складу са Законом;
			3) доказ у уплати прописане накнаде.
			Уз пријаву за упис оставке директора, односно лица овлашћеног за заступање здравствене установе у приватној својини, подноси се:
			1) оставка директора, односно лица овлашћеног за заступање;
			2) доказ о уплати прописане накнаде.
			Упис промене података о регистрованим лицима
			Члан 10.
			Уз пријаву за упис промене података о регистрованим лицима, подноси се:
			1) фотокопија личне карте, пасоша, личне карте за странца, извода из надлежног регистра или други документ који представља правни основ за промену тих података;
			2) доказ о уплати прописане накнаде.
			Упис промене назива
			Члан 11.
			Уз пријаву за промену назива, скраћеног назива, назива на језику и писму националне мањине или назива у преводу на страни језик здравствене установе, огранка, односно организационе јединице ван седишта здравствене установе, подноси се:
			1) акт о измени оснивачког акта за промену назива, скраћеног назива, назива на језику и писму националне мањине или назива у преводу на страни језик здравствене установе, односно одлука надлежног органа о промени назива, скраћеног назива, назива на језику и писму националне мањине или назива у преводу на страни језик огранка, односно организационе јединице ван седишта здравствене установе,
			2) решење надлежног министарства о испуњености прописаних услова за обављање здравствене/апотекарске делатности са новим називом;
			3) доказ о уплати прописане накнаде.
			Упис промене седишта
			Члан 12.
			Уз пријаву за промену седишта здравствене установе, огранка односно организационе јединице ван седишта здравствене установе, подноси се:
			1) акт о измени оснивачког акта за промену седишта здравствене установе, односно одлука надлежног органа о промени седишта огранка, односно организационе јединице ван седишта здравствене установе;
			2) решење надлежног министарства о испуњености прописаних услова за обављање здравствене/апотекарске делатности на новом седишту;
			3) доказ о уплати прописане накнаде.
			Упис промене облика здравствене установе
			Члан 13.
			Уз пријаву за промену облика здравствене установе, подноси се:
			1) акт о измени  оснивачког акта; 
			2) акт надлежног органа о усвајању новог статута или измена и допуна статута;
			3) нови статут или пречишћени текст статута;
			4) сагласност надлежног органа на нови статут или измене и допуне статута здравствене установе у јавној својини;
			5) решење надлежног министарства о испуњености прописаних услова за обављање здравствене/апотекарске делатности новог облика здравствене установе;
			6) доказ о уплати прописане накнаде.
			Упис промене врсте здравствене установе
			Члан 14.
			Уз пријаву за промену врсте здравствене установе, подноси се:
			1) акт о измени оснивачког акта; 
			2) акт надлежног органа о усвајању новог статута или измена и допуна статута;
			3) нови статут или пречишћени текст статута;
			4) сагласност надлежног органа на нови статут или измене и допуне статута здравствене установе у јавној својини;
			5) решење надлежног министарства о испуњености прописаних услова за обављање здравствене/апотекарске делатности нове врсте здравствене установе;
			6) доказ о уплати прописане накнаде.
			Упис измене оснивачког акта
			Члан 15.
			Уз пријаву за упис измена оснивачког акта, подноси се:
			1) акт о измени оснивачког акта;
			2) акт надлежног органа о усвајању измена оснивачког акта; 
			3) доказ о уплати прописане накнаде.
			Упис новог статута и измена и допуна статута
			Члан 16.
			Уз пријаву за упис новог статута или измена и допуна статута, подноси се: 
			1) акт надлежног органа о усвајању  новог статута или измена и допуна статута;
			2) нови статут или пречишћени текст статута; 
			3) сагласност надлежног органа на нови статут или на измене и допуне статута здравственe установе у јавној својини;
			4) доказ о уплати прописане накнаде.
			Упис промене контакт података
			Члан 17.
			За упис промене или брисања контакт података подноси се регистрациона пријава промене, односно брисања контакт података.
			Забележба забране обављања здравствене делатности или забране обављања одређених послова здравствене делатности у здравственој установи
			Члан 18.
			За упис забележбе забране обављања здравствене делатности или забране обављања одређених послова здравствене делатности у здравственој установи подноси се решење надлежног министарства о забрани обављања здравствене делатности или забрани обављања одређених послова здравствене делатности у здравственој установи.
			За брисање забележбе забране обављања здравствене делатности или забране обављања одређених послова здравствене делатности у здравственој установи, подноси се:
			1) решење надлежног министарства о потврђивању законитости поступања и отклањања разлога који су довели до забране обављања здравствене делатности или забране обављања одређених послова здравствене делатности у здравственој установи;
			2) доказ о уплати прописане накнаде.
			Упис промене података о недељном распореду рада, почетку и завршетку радног времена
			Члан 19.
			  Уз пријаву за промену података о недељном распореду рада, почетку и завршетку радног времена, подноси се:
			1) одлука оснивача, односно извод из акта надлежног органа којим се одређује недељни распоред рада, почетак и завршетак радног времена у здравственој установи;
			2) доказ о уплати прописане накнаде.
			Упис спајања или поделе здравствених установа у јавној својини
			Члан 20.
			Уз пријаву спајања или поделе здравствених установа у јавној својини, свака здравствена установа која учествује у спајању или подели подноси:
			1) акт о измени оснивачког акта;
			2) доказ о уплати прописане накнаде.
			Ако услед спајања или поделе настаје нова здравствена установа или престаје да постоји здравствена установа, уз документа из става 1. овог члана, доставља се и документација прописана за упис оснивања здравствене установе у Регистар или за брисање здравствене установе из Регистра.
			Упис статусне промене здравствених установа у приватној својини
			Члан 21.
			Уз пријаву за објављивање на интернет страни Агенције нацрта уговора о статусној промени, односно нацрта плана поделе, свака здравствена установа која учествује у статусној промени подноси:
			1) нацрт уговора о статусној промени, односно нацрт плана поделе;
			2) доказ о уплати прописане накнаде. 
			Уз пријаву статусне промене, свака здравствена установа која учествује у статусној промени подноси:
			1) одлуке надлежних органа здравствених установа које учествују у статусној промени, којима се одобрава статусна промена,;
			2) уговор о статусној промени, односно план поделе здравствене установе, оверен од надлежног органа овере; 
			3) измене акта о оснивању, односно статута као и пречишћени текст статута, ако здравствена установа којa учествује у статусној промени наставља да постоји;
			4) решење надлежног министарства о испуњености прописаних услова за обављање  здравствене/апотекарске делатности;
			5) документацију која се доставља за упис оснивања, ако статусном променом настаје нова здравствена установа; 
			6) финансијски извештај здравствених установа, које учествују у статусној промени, са мишљењем ревизора, извештај ревизора о извршеној статусној промени, изјава заступника здравствене установе да су оснивачи сагласни да се финансијски извештаји, извештај ревизора, не сачињава;
			7) доказ о уплати прописане накнаде.
			Ако услед статусне промене здравствена установа престаје да постоји, истовремено са регистрационом пријавом статусне промене, подноси се и регистрациона пријава за брисање те здравствене установе из Регистра.
			Упис промене правне форме из приватне праксе у здравствену установу у приватној својини
			Члан 22.
			Уз јединствену регистрациону пријаву уписа оснивања здравствене установе у приватној својини у Регистар услед промене правне форме из приватне праксе, истовремено се доставља документација прописана за упис оснивања здравствене установе у приватној својини и регистрациона пријава и документација прописана за брисање приватне праксе из надлежног регистра.
			Брисање из Регистра здравствене установе у јавној својини
			Члан 23.
			Уз пријаву за брисање из Регистра здравствене установе у јавној својини, подноси се:
			1) акт оснивача о укидању здравствене установе;
			2) доказ о уплати прописане накнаде.
			Упис покретања поступка ликвидације здравствене установе у приватној својини
			Члан 24.
			Уз пријаву покретања поступка ликвидације и објаве огласа, подноси се: 
			1) одлука надлежног органа о покретању поступка ликвидације; 
			2) одлука надлежног органа о именовању ликвидационог управника, ако то лице није регистровани заступник здравствене установе; 
			3) фотокопија личне карте, пасоша или личне за странца као документ о идентитету ликвидационог управника, у складу са Законом – ако то лице није регистровани директор или лице овлашћено за заступање здравствене установе;
			4) доказ о уплати прописане накнаде.
			Упис почетног ликвидационог извештаја, односно годишњег ликвидационог извештаја здравствене установе у приватној својини
			Члан 25.
			Уз пријаву уписа почетног ликвидационог извештаја, односно годишњег ликвидационог извештаја,  подноси се:
			1) почетни, односно годишњи ликвидациони извештај и одлука надлежног органа о усвајању тих извештаја;
			2) доказ о уплати прописане накнаде.
			Регистрација почетног ликвидационог извештаја, односно годишњег ликвидационог извештаја здравствене установе у приватној својини
			Члан 26.
			Уз пријаву регистрације почетног ликвидационог извештаја, односно годишњег ликвидационог извештаја, подноси се: 
			1) почетни, односно годишњи ликвидациони извештај; 
			2) одлука надлежног органа о усвајању тих извештаја;
			3) доказ о уплати прописане накнаде.
			Упис обуставе поступка ликвидације здравствене установе у приватној својини
			Члан 27.
			Уз пријаву уписа обуставе поступка ликвидације подноси се: 
			1) одлука надлежног органа о обустави ликвидације; 
			2) одлука о именовању директора или лица овлашћеног за заступање;
			3) фотокопија личне карте, пасоша или личне карте за странца као документ о идентитету директора или лица овлашћеног за заступање, у складу са Законом;
			4) доказ о уплати прописане накнаде.
			Брисање здравствене установе у приватној својини након ликвидације
			Члан 28.
			Уз пријаву брисања из Регистра здравствене установе у приватној својини након окончања поступка ликвидације, подноси се: 
			1) одлука надлежног органа о окончању поступка ликвидације; 
			2) извештај ликвидационог управника о спроведеној ликвидацији; 
			 3) изјава ликвидационог управника да су све обавезе а по основу пријављених потраживања измирене у потпуности и да се против здравствене установе не воде други поступци; 
			4) одлука надлежног органа о подели ликвидационог остатка ако га има; 
			5) одлука надлежног органа о лицу коме се пословне књиге и документа поверавају на чување или изјава ликвидационог управника о имену и адреси тог лица; 
			6) потврде надлежних пореских органа о престанку обавеза јавних прихода; 
			7) потврда надлежног пореског органа о брисању из евиденције ПДВ, ако је правно лице било обвезник ПДВ; 
			8) доказ о уплати прописане накнаде.
			Упис отварања стечајног поступка над здравственом установом у приватној својини
			Члан 29.
			Уз пријаву за упис отварања стечајног поступка над здравственом установом у приватној својини, подноси се:
			1) Решење надлежног стечајног суда о отварању стечајног поступка и именовању стечајног управника;
			2) доказ о уплати прописане накнаде.
			На упис у Регистар других података који се односе на стечај здравствене установе у приватној својини сходно се примењују одредбе закона којим се уређује стечај, и то одредбе о упису у надлежни регистар одлука из стечајног поступка.
			Упис обуставе стечајног поступка над здравственом установом у приватној својини
			Члан 30.
			Уз пријаву за упис обуставе стечајног поступка над здравственом установом у приватној својини, подноси се:
			1) решење надлежног стечајног суда о обустављању стечајног поступка;
			2) одлука надлежног органа о именовању директора, односно лица овлашћеног за заступање;
			3) фотокопија личне карте, пасоша или личне карте за странца као документ о идентитету директора односно лица овлашћеног за заступање, у складу са Законом;
			4) доказ о уплати прописане накнаде.
			Брисање здравствене установе у приватној својини из Регистра након закључења стечаја
			Члан 31.
			Уз пријаву брисања здравствене установе у приватној својини из Регистра након закључења стечаја, подноси се:
			1) правноснажно решење надлежног стечајног суда о закључењу стечаја;
			2) доказ о уплати прописане накнаде. 
			Забележба
			Члан 32.
			Уз регистрациону пријаву уписа или брисања забележбе чињеница од значаја за правни промет, подноси се:
			1) документација на основу које се утврђујe основ за упис или брисање забележбе;
			2) доказ о уплати прописане накнаде.
			Упис усклађивања у Регистар
			Члан 33.
			Уз регистрациону пријаву уписа усклађивања, подноси се:
			1) важећи оснивачки акт;
			2) нови статут;
			3) сагласност надлежног органа на нови статут здравствене установе у јавној својини;  
			4) одлука оснивача, односно извод из акта надлежног органа којим се одређује недељни распоред рада, почетак и завршетак радног времена у здравственој установи; 
			5) ако је у поступку усклађивања дошло до промене других података који се уписују у Регистар, документација која је прописана за ту врсту промене.
			Oбрасци пријаве за упис у Регистар
			Члан 34.
			Пријава за упис усклађивања у Регистар из члана  33. овог правилника (са додацима), дата је на Обрасцу 1. који је одштампан уз овај правилник и чини његов саставни део.
			Пријава за упис промене података из чл. 7–22, 24–27, 29, 30. и 32. овог правилника (са додацима) дата је на Обрасцу 2. који је одштампан уз овај правилник и чини његов саставни део.
			Пријава за брисање из Регистра из чл. 23, 28. и 31. овог правилника (са додацима), дата је на Обрасцу 3. који је одштампан уз овај правилник и чини његов саставни део.
			Пријаве из ст. 1–3. овог члана, као и јединствена регистрациона пријава оснивања правних лица и других субјеката и регистрације у јединствени регистар пореских обвезника, могу се преузети на интернет страници званичног сајта Агенције.
			Ступање на снагу
			Члан 35.
			Овај правилник ступа на снагу осмог дана од дана објављивања у „Службеном гласнику Републике Србије” а почиње да се примењује 11. октобра 2020. године ‒ даном почетка рада Регистра који води Агенција.
			Број 110-00-436/19 
			У Београду, 29. октобра 2019. године
			Министар, 
			Златибор Лончар, с.р.
			Прилози
			
			
			Образац 1 - Регистар здравствених установа пријава за упис 
			усклађивања у регистар
			
			
			Образац 2 - Регистрациона пријава промене података о здравственој 
			установи
			
			
			Образац 3 - Регистрациона пријава брисања здравствене установе
	

