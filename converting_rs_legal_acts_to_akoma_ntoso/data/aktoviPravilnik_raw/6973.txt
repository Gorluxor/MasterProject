


	
	Zakon

	


	
			На основу члана 518. Закона о извршењу и обезбеђењу („Службени гласник РС”, бр. 106/15, 106/16 – аутентично тумачење и 113/17 – аутентично тумачење) и члана 36. став 1. тачка 14) и 22) Статута Коморе јавних извршитеља („Службени гласник РС”, број 105/16), 
			Извршни одбор Коморе јавних извршитеља (у даљем тексту: Извршни одбор), на седници одржаној 14. септембра 2018. године, доноси
			ПРАВИЛНИК
			о регистру правних схватања
			"Службени гласник РС", број 74 од 5. октобра 
			2018.
			Члан 1.
			У Комори јавних извршитеља Републике Србије (у даљем тексту: Комора) води се регистар правних схватања у који се у сажетом облику уносе правни ставови и мишљења, изражени у одлукама суда или актима других органа у појединим предметима извршења и обезбеђењa, а који су од значаја за јавноизвршитељску праксу.
			Регистар правних схватања води се одвојено за свако средство извршења и обезбеђења, хронолошким редом.
			У Комори се као посебни регистри воде и регистри за правна схватања, изражена у актима и одлукама: Врховног касационог суда, Уставног суда, Европског суда за људска права, Министарства правде (у даљем тексту: Министарство), Републичког геодетског завода и Пореске управе, a који се односе на извршни поступак и поступак обезбеђења.
			Члан 2.
			Организационе јединице Коморе на седницама Савета расправљају о правним схватањима израженим у одлукама судова и других органа са њиховог подручја и у форми реферата обавештавају Извршни одбор о питањима која су од значаја за поступање јавних извршитеља.
			Ради разматрања правних схватања и спорних питања од значаја за поступање јавних извршитеља у Републици Србији, Извршни одбор одржава најмање три посебне седнице годишње.
			О упису правног схватања у регистар одлучује Извршни одбор посебним закључком.
			О сваком упису у регистар, Комора обавештава Министарство, којем се омогућава и несметан увид у регистар. 
			Уписана правна схватања могу се објавити у билтену Коморе или на интернет страници Коморе, а са њима се могу упознати Врховни касациони суд Србије, Високи савет судства, надлежна министарства и други органи и организације.
			Члан 3.
			Уз регистар се образује и чува следећа документација:
			1) одлука суда или другог органа чије се правно схватање уписује у регистар;
			2) реферат Организационе јединице Коморе;
			3) закључак Извршног одбора Коморе о упису правног схватања.
			Документација о регистру чува се у класеру.
			Члан 4.
			Приликом достављања одлука или аката на основу којих се уписује правно схватање, јавни извршитељи, организационе јединице и Извршни одбор су дужни да псеудонимизирају и анонимизирају податке о личности које се односе на странке, учеснике у поступку или службена лица која су учествовала у доношењу одлука или аката на основу којих се уписује правно схватање.
			Псеудонимизација и анонимизација података о личности обухвата замену и изостављање података на основу којих је могуће идентификовати учесника у поступку или доносиоца одлуке или акта, као и података о лицу на основу којих би могао бити откривен његов идентитет. 
			Члан 5.
			Стручна служба Коморе стара се о припреми посебних седница Извршног одбора на којима се разматрају правна схватања и може у ту сврху обавити консултације са јавним извршитељима, председницима организационих јединица и другим стручњацима из одређене области.
			Члан 6.
			Регистри правних схватања воде се у електронском облику на обрасцу који је прилог број 1 овог правилника и чини његов  саставни део. 
			Члан 7.
			Овај правилник ступа на снагу по добијању сагласности Министарства правде и објављује се у „Службеном гласнику Републике Србије”.
			за Председник Извршног одбора,
			Миодраг Грујовић, с.р.
			Прилог број 1 – Образац регистра правних схватања
			НАЗИВ РЕГИСТРА
			1. Редни број правног схватања:
			2. Иницијатор уписа правног схватања:
			3. Назив и седиште доносиоца одлуке или акта у коме је изражено правно схватање:
			4. Правно схватање:
			5. Пословни број и датум доношења закључка о упису правног схватања:
			6. Напомена:
			(у напомену се уносе подаци о томе да ли је правно схаватање објављено и да ли је са њим упознат неки други орган).
	

