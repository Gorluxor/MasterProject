


	
	Zakon

	


	
				На основу члана 48. став 3. Закона о заштити становништва од заразних болести („Службени гласник РС”, број 15/16) и члана 45. став 4. Закона о безбедности хране („Службени гласник РС”, број 41/09),
				Министар здравља доноси
				ПРАВИЛНИК
				о програму обуке за стицање основних знања о личној хигијени и мерама заштите од заразних болести, начину његовог спровођења, висини трошкова, накнади за рад комисија и осталим питањима
				"Службени гласник РС", број 15 од 2. 
				марта 2017,
				Садржај Правилника
				Члан 1.
				Овим правилником прописује се програм обуке за стицање основних знања о личној хигијени и мерама заштите од заразних болести, (у даљем тексту: основна знања) одређених категорија запослених лица у објектима под санитарним надзором, начин спровођења програма обуке, висина трошкова, накнада за рад комисија и остала питања.
				Стицање основних знања
				Члан 2.
				Обавези стицања основних знања подлежу запослени на пословима (у даљем тексту кандидати):
				1) јавног снабдевања становништва водом за пиће, производње, промета и услуживања хране, изузев лица запослених у производњи жестоких алкохолних пића, вина, сирћета и сирћетне киселине, као и лица запослених у објектима за промет хране у којима се врши промет искључиво оригинално запакованом храном;
				2) исхране, неге и одржавања хигијене у предшколским установама, установама за колективни смештај деце и омладине и установама социјалне заштите за смештај одређених категорија лица;
				3) у здравственим установама и приватној пракси који пружају услуге здравствене заштите на одељењима са повећаним ризиком од заразних болести, и то: на пословима дијагностике, лечења, неге, исхране болесника и пословима одржавања хигијене;
				4) производње, промета и издавања лекова и медицинских средстава, односно који на други начин долазе у непосредан контакт са лековима и медицинским средствима;
				5) пружања услуге хигијенске неге и улепшавања лица и тела, пословима пружања немедицинских естетских интервенција којима се нарушава интегритет коже, као и запослени на пословима производње козметичких средстава.
				Обука за стицање основних знања
				Члан 3.
				Кандидати из члана 2. овог правилника похађају обуку за стицање основних знања (у даљем тексту: обука). 
				У оквиру обуке кандидати похађају организована предавања и полажу испит о стицању основних знања.
				Кандидати који имају средње образовање медицинске струке могу полагати испит о стицању основних знања без претходног праћења организованих предавања.
				Кандидати који имају високо образовање медицинске струке немају обавезу похађања обуке и полагања испита о стицању основних знања.
				Провера стечених основних знања врши се на сваких пет година.
				Комисија за спровођење обуке
				Члан 4.
				Обуку организује и спроводи Министарство здравља у сарадњи са заводом за јавно здравље за територију за коју је основан (у даљем тексту: завод за јавно здравље).
				Обука траје пет радних дана.
				Комисију за спровођење обуке и проверу основних знања (у даљем тексту: Комисија) решењем образује министар здравља.
				Састав комисије
				Члан 5.
				Комисија из члана 4. овог правилника састоји се од председника и 10 чланова.
				Председник Комисије може бити лице са најмање пет година радног искуства, запослено на пословима санитарног надзора као и лекар специјалиста епидемиологије, хигијене или социјалне медицине запослен у заводу за јавно здравље.
				Члан Комисије може бити лице са најмање три године радног искуства на пословима санитарног надзора, лекар специјалиста епидемиологије, односно хигијене или социјалне медицине запослен у заводу за јавно здравље.
				Административно-техничке послове за Комисију обавља секретар.
				Секретар Комисије током полагања испита о стицању основних знања води записник.
				Члан 6.
				Предавач за спровођење обуке може бити лице са најмање три године радног искуства на пословима санитарног надзора или лекар специјалиста епидемиологије, хигијене или социјалне медицине запослен у заводу за јавно здравље.
				Пријава за похађање обуке
				Члан 7.
				Писмену пријаву за похађање обуке са овереним преписом исправе о стеченој стручној спреми (диплома, сведочанство, уверење) и доказом о извршеној уплати трошкова обуке, односно писмену пријаву за испит провере стечених основних знања, са уверењем о стеченом основном знању, подноси послодавац кандидата.
				Пријаве се подносе Министарству здравља, подручној јединици санитарне инспекције према месту где се делатност обавља.
				Члан 8.
				Основна знања кандидати стичу у оквиру организованих предавања по групама.
				Група из става 1. овог члана може имати најмање 25 односно највише 30 кандидата. 
				Након завршетка обуке, испит се полаже писменим путем, применом стандардизованих тестова.
				Члан 9.
				О саставу групе кандидата, месту, датуму, времену одржавања обуке и полагања испита, Министарство здравља обавештава послодавца, односно кандидате најкасније осам дана пре почетка обуке или полагања испита провере стечених основних знања.
				Сви подаци о полагању испита истичу се сајту Министарства здравља.
				Програм обуке
				Члан 10.
				Програм обуке за стицање основних знања обухвата следеће области:
				1) Хигијену просторија, постројења, намештаја, прибора, уређаја и транспортних средстава, која садржи:
				(1) значај одржавања хигијене у радним просторијама, магацинима и осталим помоћним просторијама и транспортним средствима;
				(2) одржавање хигијене радних површина, постројења, намештаја, прибора и уређаја;
				(3) одржавање хигијене санитарних просторија (умиваоник, купатило, гардероба, санитарни чвор);
				(4) снабдевање водом за пиће;
				(5) уклањање течног и чврстог комуналног отпада, отпадних вода и других отпадних материја;
				(6) заштиту од глодара и инсеката;
				(7) одржавање хигијене просторија, постројења, намештаја, прибора, уређаја и транспортних средстава у случају елементарних и других већих непогода и ванредних прилика.
				2) Хигијену хране, која садржи:
				(1) здравствену безбедност хране и воде за пиће;
				(2) заштиту од заразних болести правилном припремом, обрадом, прерадом хране и воде за пиће укључујући и флаширану, изворску и стону воду;
				(3) заштиту од заразних болести правилним чувањем и конзервирањем хране;
				(4) контролу органолептичке исправности хране;
				(5) хигијену хране и заштиту од заразних болести у ванредним ситуацијама.
				3) Личну хигијену, која садржи: 
				(1) значај личне хигијене;
				(2) чување и унапређење здравља;
				(3) хигијену тела и хигијену одеће и обуће у превенцији поремећаја здравља;
				(4) одмор;
				(5) зависност од психоактивних контролисаних супстанци и њихову штетност по здравље људи;
				(6) личну хигијену и одржавање личне хигијене у ванредним ситуацијама.
				4) Заразне и паразитарне болести, које садрже:
				(1) опште појмове о узрочницима, изворима, путевима преношења, и начину ширења заразних и паразитарних болести;
				(2) заразне и паразитарне болести које се могу пренети храном, водом и прљавим рукама;
				(3) значај клицоноштва и здравствених прегледа запослених (санитарне књижице);
				(4) основне појмове о капљичним и другим инфекцијама и мерама заштите;
				(5) узрочнике тровања и спречавање тровања храном;
				(6) мере за спречавање и сузбијање заразних и паразитарних болести (вакцинација, пријава, изолација и лечење, дезинфекција, дезинсекција и дератизација).
				5) Правне прописе који регулишу област заштите становништва од заразних болести који садрже:
				(1) Закон о заштити становништва од заразних болести („Службени гласник РС”, број 15/16);
				(2) Закон о санитарном надзору („Службени гласник РС”, број 125/04);
				(3) Закон о безбедности хране („Службени гласник РС”, број 41/09);
				(4) Закон о здравственој исправности предмета опште употребе („Службени гласник РС”, број 92/11).
				Члан 11. 
				Обука обухвата 20 часова, трајe пет радних дана и изводи се по следећем плану:
				
					
						
							
								Ред. 
								бр. 
							
							
								Област
							
							
								Број 
								предавања
							
						
						
							
								1.
							
							
								Лична хигијена
							
							
								5 
							
						
						
							
								2.
							
							
								Хигијена просторија, постројења, намештаја, прибора, уређаја и транспортних средстава 
							
							
								4 
							
						
						
							
								3.
							
							
								Хигијена хране
							
							
								4 
							
						
						
							
								4.
							
							
								Заразне и паразитарне болести
							
							
								5 
							
						
						
							
								5.
							
							
								Прописи који регулишу област заштите становништва од заразних болести
							
							
								2
							
						
					
				
				Члан 12.
				Кандидат је дужан да редовно похађа обуку.
				Кандидат који изостане са више од четири часа обуке, не може полагати испит.
				Члан 13.
				Провера стечених знања врши се полагањем испита писменим путем уз присуство испитне Комисије.
				Успех кандидата оцењује се са „положио” или „није положио”.
				Кандидат се оцењује са „положио” уколико је минимум тачних одговора на тесту један више од половине постављених питања.
				Испит није положио кандидат оцењен са „није положио” и кандидат који је одустао од већ започетог испита.
				Члан 14.
				На молбу кандидата, председник комисије може полагање пријављеног испита одложити до два месеца, ако је кандидат због болести или других оправданих разлога спречен да приступи испиту.
				Уз молбу за одлагање полагања пријављеног испита прилажу се и докази који молбу оправдавају.
				Члан 15.
				Кандидат који није положио испит може да полаже поправни испит у року који одреди комисија, а најкасније у року од 60 дана.
				Члан 16.
				Кандидат који не положи поправни испит, као и кандидат којем није одобрено полагање испита због изостанка са предавања, може поново полагати испит под условом да присуствује организованој обуци у целини.
				Члан 17.
				На основу записника о току испита, кандидату који је положио испит издаје се уверење о положеном испиту на Обрасцу бр. 1 који је одштампан уз овај правилник и чини његов саставни део.
				Члан 18.
				Трошкове обуке за стицање основних знања, у складу са законом, сноси здравствена установа, приватна пракса, правно лице, односно предузетник.
				Трошкови из става 1. овог члана износе 3.988,00 динара и уплаћују се у буџет Републике Србије на рачун прописан за уплату јавних прихода, са назнаком – трошкови поступка за стицање основних знања о личној хигијени и мерама заштите од заразних болести.
				Трошкови полагања испита за кандидате из члана 3. став 3. и члана 13. став 4. овог правилника износе 2.188,00 динара и уплаћују се у буџет Републике Србије на рачун из става 2. овог члана.
				Члан 19.
				Даном ступања на снагу овог правилника престаје да важи Правилник о начину и програму за стицање основних знања о хигијени хране и личној хигијени („Службени гласник РС”, број 87/10).
				Члан 20.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-363/2016-10
				У Београду, 13. фебруара 2017. године
				Министар,
				aсс. др Златибор Лончар, с.р.
				
				Прилози
				
				
	

