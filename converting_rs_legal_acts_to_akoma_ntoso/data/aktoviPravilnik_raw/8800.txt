


	
	Zakon


	
			На основу члана 71. став 9. Закона о железници („Службени гласник РС”, број 41/18),
			Министар грађевинарства, саобраћаја и инфраструктуре доноси
			ПРАВИЛНИК
			о прибављању сагласности за изградњу и експлоатацију комуналне инфраструктуре кроз железнички пружни појас
			"Службени гласник РС", број 28 од 17. априла 2019.
			Члан 1.
			Овим правилником ближе се прописују услови и начин за прибављање сагласности управљача железничке инфраструктуре (у даљем тексту: управљач инфраструктуре), садржина техничке документације и активности које инвеститор комуналне инфраструктуре треба да изврши током прибављања сагласности управљача инфраструктуре, изградње и експлоатације кроз пружни појас.
			Члан 2.
			Инвеститор комуналне инфраструктуре прибавља сагласност за изградњу и експлоатацију комуналне инфраструктуре у пружном појасу железничке пруге, на основу следећих услова:
			1) техничких услова управљача инфраструктуре;
			2) идејног решења за радове на комуналној инфраструктури у пружном појасу;
			3) локацијских услова за изградњу комуналне инфраструктуре у пружном појасу;
			4) идејног пројекта или пројекта за грађевинску дозволу или пројекта за извођење радова израђеног у складу са техничким условима управљача инфраструктуре и локацијским условима;
			5) писаног захтева за издавање сагласности управљача инфраструктуре.
			Члан 3.
			Инвеститор комуналне инфраструктуре прибавља техничке услове управљача инфраструктуре у процедури издавања локацијских услова које издаје надлежни орган. 
			Управљач инфраструктуре у техничким условима дефинише услове за изградњу и експлоатацију комуналне инфраструктуре кроз пружни појас и на земљишту чији је корисник железница, да би се омогућио безбедан и несметан железнички саобраћај. 
			Члан 4.
			Идејно решење које се подноси надлежном органу у процедури прибављања локацијских услова за радове на комуналној инфраструктури, треба да буде израђено у складу са законом којим се уређује планирање и изградња објеката и нарочито садржи:
			1) врсту објекта или инсталације на којој се изводе радови; 
			2) ситуациони план предложеног техничког решења за паралелно вођење и укрштање односне комуналне инфраструктуре са железничком инфраструктуром на ажурној катастарској подлози и у одговарајућој размери са локацијом објекта у односу на железничку пругу;
			3) удаљеност најближе ивице комуналног објекта мерено управно на осовину најближег колосека код паралелног вођења инсталације са пругом;
			4) планирано место укрштања инсталације са железничком пругом (километарски положај пруге); 
			5) попречни пресек пруге на месту укрштања са комуналном инсталацијом са котираним растојањем горње ивице заштитне цеви до горње ивице прага.
			Идејно решење треба да садржи и друге техничке карактеристике, у зависности од специфичности предмета радова на комуналној инфраструктури.
			Члан 5.
			Стручна комисија управљача инфраструктуре врши увид на лицу места ради утврђивања техничких могућности за укрштање и паралелно вођење комуналне инфраструктуре кроз пружни појас.
			Технички услови састављају се у писаној форми на основу елемената из идејног решења и чињеница о техничким могућностима које су утврђене на лицу места.
			Издати технички услови од стране управљача инфраструктуре важе две године, као и локацијски услови.
			Технички услови садрже обавезу закључења уговора о праву службености пролаза између управљача инфраструктуре и управљача комуналне инфраструктуре, у складу са законом којим се уређује планирање и изградња објеката.
			Технички услови садрже техничку документацију чија садржина је прописана законом којим се уређује планирање и изградња објеката, а коју је потребно израдити да би се прибавила сагласност управљача инфраструктуре.
			Члан 6.
			Захтев за издавање сагласности за укрштање и паралелно вођење комуналне инфраструктуре кроз пружни појас подноси се управљачу инфраструктуре писаним путем. 
			Захтев из става 1. овог члана треба да садржи:
			1) назив, односно име и презиме, пуну адресу и телефон за контакт подносиоца захтева односно лица задуженог за контакт;
			2) назив инвеститора на кога треба да гласи сагласност (тачан назив и адреса) и податке о правном субјекту који сноси трошкове издавања сагласности (за правна лица – тачан назив, адреса, ПИБ, матични број и текући рачун);
			3) идејни пројекат или пројекат за грађевинску дозволу или пројекат за извођење, израђен у складу са техничким условима управљача инфраструктуре и локацијским условима.
			Члан 7.
			Уз захтев за издавање сагласности из члана 6. овог правилника прилаже се техничка документација у једном штампаном и једном електронском примерку.
			Управљач инфраструктуре врши преглед техничке документације и утврђује да ли је у истој поступљено у складу са техничким условима управљача инфраструктуре.
			Управљач инфраструктуре издаје сагласност на техничку документацију у форми решења.
			Члан 8.
			Инвеститор комуналне инфраструктуре пре почетка извођења радова прибавља грађевинску дозволу, односно одобрење за извођење радова на комуналној инфраструктури и прибавља друга акта у складу са законом којим се уређује планирање и изградња објеката.
			Члан 9.
			Инвеститор комуналне инфраструктуре отпочиње и врши извођење радова у пружном појасу под стручним надзором инвеститора и под надзором управљача инфраструктуре. Стручни надзор инвеститор обавља у складу са законом којим се уређује планирање и изградња објеката, а управљач инфраструктуре одређује своја стручна лица за надзор у циљу очувања безбедности железничког саобраћаја и заштите железничке инфраструктуре у складу са законом којим се уређује безбедност железничког саобраћаја.
			Инвеститор комуналне инфраструктуре подноси захтев за обезбеђење термина за извођење радова у пружном појасу и обезбеђење лица за надзор управљача инфраструктуре за извођење радова 15 дана пре планираног почетка радова.
			Међусобна права и обавезе између инвеститора комуналне инфраструктуре и управљача инфраструктуре за надзор безбедности железничког саобраћаја уређује се посебним уговором.
			Члан 10.
			По завршетку извођења радова сачињава се записник којим се констатује да су радови изведени према техничким условима и верификованој техничкој документацији. 
			Уколико током извођења радова дође до одступања у односу на техничку документацију на основу које је издата сагласност управљача инфраструктуре, надзорни орган управљача инфраструктуре ће одобрити предметну измену уколико иста не захтева измену грађевинске дозволе односно одобрења за извођење радова. Инвеститор комуналне инфраструктуре, у складу са законом којим се уређује планирање и изградња објеката, израђује пројекат изведеног објекта и један примерак доставља управљачу инфраструктуре. 
			Уз записник се прилаже: 
			1) пројекат изведеног објекта, односно пројекат за извођење; 
			2) изјаву стручног надзора инвеститора, извођача радова и инвеститора изградње комуналне инфраструктуре да није одступљено од пројекта за извођење, а за објекте за које није прописана израда пројекта за извођење изјава инвеститора, вршиоца стручног надзора и одговорног извођача радова на изградњи комуналне инфраструктуре да није одступљено од идејног пројекта; 
			3) елаборат геодетских радова за изведени објекат и елаборат геодетских радова за подземне инсталације. 
			Инвеститор комуналне инфраструктуре прибавља употребну дозволу за изведене радове на објекту комуналне инфраструктуре у пружном појасу због одржавања државног катастра непокретности и катастра водова. Инвеститор комуналне инфраструктуре прибавља употребну дозволу и доставља управљачу инфраструктуре.
			Члан 11. 
			Даном ступања на снагу овог правилника престаје да важи Правилник o начину за прибављање сагласности управљача инфраструктуре, садржини техничке документације и активностима које инвеститор комуналне инфраструктуре треба да изврши током прибављања сагласности управљача инфраструктуре, изградње и експлоатације кроз пружни појас („Службени гласник РС”, број 23/16).
			Члан 12.
			Овај правилник ступа на снагу осмог дана од дана објављивања у ,,Службеном гласнику Републике Србије”.
			Број 110-00-00243/2018-04
			У Београду, 3. априла 2019. године 
			Министар,
			проф. др Зорана З. Михајловић, с.р.
	

