На основу члана 26. став 4. Закона о безбедности саобраћаја на путевима („Службени гласник РС”, бр. 41/09 и 53/10), 
Министар за инфраструктуру доноси


ПРАВИЛНИК
о изгледу и начину постављања знака за обележавање возила којим се врши организован превоз деце
„Службени гласник РС", брoj 3 од 24. јануара 2011.


Члан 1.
Овим правилником прописују се изглед и начин постављања знака за обележавање возила којим се организовано превозе деца (у даљем тексту: знак).

Члан 2.
Знак може бити постављен на возило само кад се возилом превозе деца. 

Члан 3.
Знак је квадратног облика димензија 400mm x 400mm. Основна боја знака је наранџаста са црном ивицом и уцртаним симболом који представља фигуру двоје деце у одговарајућој сразмери. Симбол који представља фигуру двоје деце је црне боје и приказан је на слици 1. која је одштампана уз овај правилник и чини његов саставни део.
Уз знак се може додати и натпис „Превоз деце”. Натпис је правоугаоног облика димензија 500mm x 400mm, црне је боје на белој подлози и приказан је на слици 2. која је одштампана уз овај правилник и чини његов саставни део.
Димензије знака са натписом су 900mm x 400mm.

Члан 4.
Знак се поставља на леву половину предње и задње стране возила.
Знак се мора поставити уз доњу ивицу застакљене површине са унутрашње стране возила или на каросерију возила. Уколико се знак поставља на каросерију возила он се израђује на посебној плочи тако да се може лако постављати.
Знак се мора поставити на начин да буде читљив и добро видљив.

Члан 5.
Лице знака је израђено од следећих материјала:
1) поље наранџасте боје је од ретрорефлектујућег материјала класе III са флуоросцентним својством;
2) поље беле боје је од материјала класе III.

Члан 6.
Висина слова која се користе за натписе је 75mm. 

Члан 7.
Власници и корисници возила који поседују знак за означавање возила којима се превозе деца који је израђен према пропису који је био у примени пре ступања на снагу овог правилника могу користити тај знак најкасније до 31. децембра 2011. године.

Члан 8.
Даном ступања на снагу овог правилника престаје да важи Правилник о начину обележавања возила којима се превозе деца („Службени лист СФРЈ”, бр. 2/83 и 20/83).

Члан 9.
Овај правилник ступа на снагу осмог дана од дана објављивања у „Службеном гласнику Републике Србије”. 


Број 110-00-00091/2010-01
У Београду, 30. децембра 2010. године
Министар,
Милутин Мркоњић, с.р.



