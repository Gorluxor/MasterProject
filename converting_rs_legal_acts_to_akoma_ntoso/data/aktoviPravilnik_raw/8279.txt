


	
	Zakon


				На основу члана 22. став 4. Закона о добробити животиња („Службени гласник РС”, број 41/09),
				Министар пољопривреде, трговине, шумарства и водопривреде доноси
				
	
	ПРАВИЛНИК
				о садржини овлашћења за превоз животиња, као и о елементима за одређивање дужег и краћег превоза животиња
				
				"Службени гласник РС", број 28 од 26. априла 2011.
	
	
	Члан 1.
				Овим правилником прописује се садржина овлашћења за превоз животиња, као и елементи за одређивање дужег и краћег превоза животиња.
				
	Члан 2.
				Поједини изрази употребљени у овом правилнику имају следеће значење:
				1) место одредишта јесте место у коме је животиња истоварена из превозног средства и смештена најмање 48 сати пре поласка или заклана;
				2) место поласка јесте место у коме се животиња први пут утовари у превозно средство, под условом да је на том месту била смештена најмање 48 сати пре поласка, односно сабирни центар ако је раздаљина између претходног места утовара и сабирног центра мања од 100 km, односно ако је за животињу обезбеђено довољно простирке, ако није везана и ако је напојена најмање шест сати пре поласка из сабирног центра.
				
	Члан 3.
				Овлашћење за превоз животиња садржи следеће податке:
				1) број овлашћења;
				2) пословно име и седиште превозника;
				3) број телефона и факса и електронску адресу превозника;
				4) врсту и категорију животиња за чији се превоз издаје;
				5) начин превоза;
				6) назив и адресу, број телефона и факса и електронску адресу органа који издаје овлашћење;
				7) датум издавања овлашћења;
				8) место издавања овлашћења;
				9) име, презиме и потпис овлашћеног лица;
				10) печат органа који издаје овлашћење.
				Овлашћење за превоз животиња из става 1. овог члана, у зависности од дужине трајања превоза, садржи и напомену да се издаје за краћи или за дужи превоз животиња.
				
	Члан 4.
				Елемент за одређивање дужег и краћег превоза животиња је трајање превоза од места поласка до места истовара.
				Превоз животиња који траје дуже од осам часова рачунајући од утовара прве животиње у превозно средство до истовара последње животиње у месту одредишта представља дужи превоз животиња.
				Превоз животиња који траје краће од осам часова рачунајући од утовара прве животиње у превозно средство до истовара последње животиње у месту одредишта представља краћи превоз животиња.
				
	Члан 5.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2012. године.
	
	
				Број 110-00-00011/2011-09
				У Београду, 11. априла 2011. године
				Министар,
				Душан Петровић, 
				с.р
	
