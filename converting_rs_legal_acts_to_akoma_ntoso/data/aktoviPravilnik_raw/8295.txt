


	
	Zakon


	
			На основу члана 76. став 3. Закона о ветеринарству („Службени гласник РС”, бр. 91/05, 30/10 и 93/12), 
			Министар пољопривреде, шумарства и водопривреде доноси
			ПРАВИЛНИК 
			о општим и посебним условима за хигијену хране за животиње
			"Службени гласник РС", број 23 од 23. марта 2018.
			Предмет уређења
			Члан 1.
			Овим правилником ближе се прописују општи и посебни услови за хигијену хране за животиње које у погледу изградње, односно реконструкције морају да испуњавају објекти за производњу и промет хране за животиње.
			Општи и посебни услови за хигијену хране за животиње 
			Члан 2.
			Објекти за производњу и промет хране за животиње приликом изградње, односно реконструкције, у зависности од обима производње и промета, као и начина рада, морају да испуњавају услове за хигијену хране за животиње, и то:
			1) опште услове за хигијену хране за животиње;
			2) посебне услове за хигијену хране за животиње.
			Општи услови за хигијену хране за животиње
			Члан 3.
			Општи услови за хигијену хране за животиње обухватају услове хигијене хране за животиње у свим фазама производње, прераде и промета прописане посебним прописом којим се уређују општи и посебни услови хигијене хране за животиње, и то у погледу прописаних услова за објекат, просторије, простор и опрему.
			Поред услова из става 1. овог члана, општи услови за хигијену хране за животиње обухватају и:
			1) услове у погледу објеката, просторија, простора и опреме прописане посебним прописом којим се уређују мере раног откривања и дијагностике заразне болести трансмисивних спонгиоформних енцефалопатија, ако се у производњи користи производ добијен од споредних производа животињског порекла;
			2) услове у погледу објеката, просторија, простора и опреме прописане посебним прописом којим се уређују услови за производњу, начин и поступак за декларисање, стављање у промет и начин употребе медициниране хране за животиње, ако се у производњи користи одобрен премикс.
			Општи услови за хигијену хране из става 1. овог члана не односе се на примарну производњу хране за животиње и послове у вези са примарном производњом хране за животиње.
			Посебни услови за хигијену хране за животиње
			Члан 4.
			Посебни услови за хигијену хране за животиње обухватају следеће услове:
			1) услове хигијене хране за животиње у погледу примењеног система анализе ризика и критичних контролних тачака прописане посебним прописом којим се уређују општи и посебни услови хигијене хране за животиње;
			2) услове хигијене хране за животиње у погледу хигијене хране за животиње у свим фазама производње, прераде и промета, осим у примарној производњи и пословима у вези са примарном производњом прописане посебним прописом којим се уређују општи и посебни услови хигијене хране за животиње;
			3) услове у погледу декларисања, означавања и рекламирања хране за животиње прописане посебним прописом којим се уређују услови за декларисање, означавање и рекламирање хране за животиње;
			4) услове у погледу квалитета хране за животиње и дозвољених одступања прописане посебним прописом којим се уређују услови квалитета хране за животиње.
			Поред услова из става 1. овог члана, посебни услови за хигијену хране за животиње обухватају и одговарајуће услове који се односе на:
			1) услове у погледу спречавања унакрсног загађења и умањења ризика од ненамерног мешања хране за животиње прописане посебним прописом којим се уређују мере раног откривања и дијагностике заразне болести трансмисивних спонгиоформних енцефалопатија, ако се у производњи користи производ добијен од споредних производа животињског порекла;
			2) услове у погледу производње, начина и поступка за декларисање, стављање у промет и начина употребе медициниране хране за животиње прописане посебним прописом којим се уређују услови за производњу, начин и поступак за декларисање, стављање у промет и начин употребе медициниране хране за животиње, ако се у производњи користи одобрен премикс;
			3) услове које мора да испуни храна за животиње с посебним наменама која се користи за исхрану животиња с посебним потребама прописане посебним прописом којим се уређује храна за животиње с посебним потребама, ако се производи храна за животиње с посебним потребама.
			Завршна одредба
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-33/2018-09
			У Београду, 15. марта 2018. године
			Министар,
			Бранислав Недимовић, с.р.
	

