


	
	Zakon


	На основу члана 53. став 7. Закона о дивљачи и ловству („Службени гласник РС”, број 18/10),
	Министар пољопривреде, трговине, шумарства и водопривреде, доноси
	
	
	ПРАВИЛНИК 
	
	о Катастру ловишта и Централној бази података
	
	"Службени гласник РС", број 40 од 26. априла 2012.
	
	1. Уводна одредба
	Члан 1.
	Овим правилником ближе се прописује садржина и начин вођења Катастра ловишта (у даљем тексту: Катастар) и Централне базе података (у даљем тексту: Централна база), садржина и изглед обрасца за обраду и достављање података, као и садржина, начин израде и објављивања годишњег извештаја о стању дивљачи и ловства.
	
	2. Садржина и начин вођења Катастра и Централне базе 
	Члан 2.
	Катастар и Централна база садрже:
	1) базе података са актуелним и архивским подацима од значаја за планирање, управљање и надзор над ловним газдовањем, заштитом дивљачи и стаништима дивљачи; 
	
	2) просторне податке; 
	3) рачунарску и комуникацијску опрему;
	4) корисничке апликације; 
	5) пратећу документацију и прописане поступке и процедуре за њихов континуиран и исправан рад. 
	
	Катастар и Централна база се налазе у министарству надлежном за послове ловства (у даљем тексту: Министарство).
	
	Члан 3.
	Катастар садржи податке о ловном подручју и податке о ловишту. 
	Подаци о ловном подручју су:
	1) редни број ловног подручја (римски број);
	2) назив ловног подручја;
	3) опис граница ловног подручја;
	4) укупна површина ловног подручја;
	5) начин коришћења површина у ловном подручју;
	6) заштићена природна добра;
	7) карта ловног подручја у дигиталном облику и геотопографска подлога у дигиталном растерском облику у размери до 1:300.000.
	Подаци о ловишту су:
	1) редни број ловишта (арапски број) и ознака ловишта (Л – ловиште, ЛПН – ловиште посебне намене, ЛРР – ловиште на површини регистрованог рибњака, ЛВЗ – ловиште у коме је корисник власник земљишта);
	2) назив ловишта;
	3) редни број (римски број) и назив ловног подручја у коме се ловиште налази;
	4) врста и тип ловишта;
	5) опис граница ловишта; 
	6) укупна површина ловишта; 
	7) ловна и неловна површина ловишта;
	8) начин коришћења површина у ловишту;
	9) ловно-технички објекти у ловишту;
	10) карта ловишта у дигиталном облику и геотопографска подлога у дигиталном растерском облику у размери до 1:50.000.
	Катастар садржи и друге податке од значаја који се односе на планирање, управљање и надзор над ловним газдовањем, заштитом дивљачи и стаништима дивљачи у ловишту.
	Редни број ловног подручја и редни број ловишта је јединствен и непроменљив.
	Подаци се воде у електронској, а по потреби и у штампаној форми.
	
	Члан 4.
	Централна база садржи нарочито: 
	1) податке о ловном подручју:
	(1) редни број и назив ловног подручја,
	(2) укупну површину ловног подручја,
	(3) ловостајем заштићене и трајно заштићене врсте дивљачи у ловном подручју,
	(4) друге податке од значаја за Централну базу који се односе на планирање, управљање и надзор над ловним газдовањем, заштитом дивљачи и стаништима дивљачи у ловном подручју;
	2) податке о ловишту:
	(1) редни број ловишта и ознаку ловишта, 
	(2) назив ловишта,
	(3) редни број и назив ловног подручја у коме се ловиште налази, 
	(4) врсту и тип ловишта,
	(5) назив и број акта о установљавању ловишта и број службеног гласила у коме је акт о установљавању ловишта објављен,
	(6) укупну површину ловишта,
	(7) опис, односно површину (ловну и неловну),
	(8) структуру површина у ловишту,
	(9) власничку структуру шума, шумског земљишта и других површина које се налазе у ловишту;
	3) податке о уговору:
	(1) број уговора о давању права на газдовање ловиштем,
	(2) подаци о уговорним странама,
	(3) датум потписивања уговора,
	(4) почетак важења уговора,
	(5) датум истека уговора,
	(6) опис посебних услова;
	4) податке о кориснику ловишта:
	(1) назив,
	(2) шифра делатности,
	(3) адреса и пребивалиште,
	(4) тип корисника ловишта (правно лице основано као јавно предузеће, привредно друштво, други облик предузећа, као и ловачка удружења и друга удружења основана у складу са законом),
	(5) овлашћено лице корисника ловишта (основни подаци),
	(6) унутрашња организација корисника ловишта,
	(7) број, стручна спрема и радна места лица запослених на пословима из области ловства;
	5) податке о газдовању ловиштем:
	(1) врсте ловостајем заштићених и трајно заштићених дивљачи у ловишту,
	(2) оптималне фондове ловостајем заштићених врста дивљачи из планског документа, 
	
	(3) матични фонд гајених ловостајем заштићених врста дивљачи, 
	(4) процењена бројна стања појединих врста ловостајем заштићених дивљачи које се налазе у ловишту, а које нису гајене врсте дивљачи,
	(5) процењена бројна стања појединих трајно заштићених врста дивљачи, 
	(6) планирани и реализовани одстрел, 
	(7) подаци о ловцима (лични подаци, број ловне карте), 
	(8) подаци о издатим дозволама за лов по начину/врсти лова, 
	(9) подаци о задуженим, искоришћеним, оштећеним, изгубљеним и раздуженим маркицама, 
	
	(10) планирано и реализовано уношење дивљачи у ловиште, 
	(11) планиране и реализоване активности у ловишту у погледу исхране дивљачи,
	(12) планиране и реализоване активности у ловишту у погледу здравствене заштите дивљачи, 
	
	(13) планиране и реализоване активности у ловишту у погледу изградње, обележавања и одржавања ловних и ловно-техничких објеката, 
	
	(14) планиране и реализоване активности у ловишту у погледу спречавања штета на дивљачи и штета од дивљачи, 
	
	(15) планирана и реализована инвестициона и друга улагања у ловиште; 
	6) податке о гаранцији:
	(1) врста гаранције,
	(2) износ гаранције према уговору,
	(3) износ достављене гаранције,
	(4) датум истека гаранције,
	(5) други подаци о гаранцији;
	7) Централна база садржи и друге податке од значаја за управљање и надзор над ловним газдовањем, заштиту дивљачи и станишта дивљачи.
	Подаци се воде у електронској, а по потреби и у штампаној форми.
	
	Члан 5.
	Министарство води Катастар и Централну базу за сва ловишта у складу са законом којим се уређује ловство.
	Информациону базу података прикупљених у ловишту од значаја за Катастар и Централну базу из става 1. овог члана води корисник ловишта. 
	
	Приступ Катастру и Централној бази имају и државни органи надлежни за послове заштите животне средине, надлежни покрајински орган за послове ловства, корисници ловишта и јавност, у складу са дозвољеним или договореним правом приступа.
	
	Члан 6.
	Јавна предузећа и привредна друштва обрађене податке од од значаја за планирање, управљање и надзор над ловним газдовањем, заштитом дивљачи и стаништима дивљачи за Катастар и Централну базу достављају Министарству, у складу са законом којим се уређује ловство.
	
	3. Садржинa и изглед обрасца за обраду и достављање података за Катастар и Централну базу
	Члан 7.
	Образац за обраду и достављање података за Катастар и Централну базу садржи и податке о јавном предузећу/привредном друштву, лицу које врши унос података у образац (име и презиме, ЈМБГ, степен стручне спреме, радно место), као и месту, датуму и времену уноса података.
	Изглед Oбрасца за обраду и достављање података за Катастар и Централну базу дат је у Прилогу, који је одштампан уз овај правилник и чини његов саставни део.
	
	4. Садржинa, начин израде и објављивањe годишњег извештаја о стању дивљачи и ловства
	Члан 8.
	Годишњи извештај о стању дивљачи и ловства садржи нарочито: правни основ за доношење годишњег извештаја, оптималне и матичне фондове гајених ловостајем заштићених врста дивљачи, планиране и реализоване одстреле дивљачи, укупан број ловишта, број издатих ловних карата, располагање средствима буџетских фондова за развој ловства и друге податке значајне за ловство на територији Републике Србије.
	Годишњи извештај о стању дивљачи и ловства израђује Министарство у писаној и електронској форми у складу са законом којим се уређује ловство.
	Годишњи извештај о стању дивљачи и ловства објављује се на званичном сајту Министарства у року од 30 дана од дана добијања обрађених података од стране јавних предузећа и привредних друштава.
	
	5. Завршна одредба
	Члан 9.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	
	Број 110-00-39/2012-09
	У Београду, 10. априла 2012. године
	Министар,
	Душан Петровић, с.р.
	
	
	
	
	
	
	
	
	
	
	
	
	
	
	
	.

