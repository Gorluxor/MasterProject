


	
	Zakon

	


	
				На основу члана 26. став 5. Закона о заштити природе („Службени гласник РС”, бр. 36/09, 88/10, 91/10 – испрaвка и 14/16),
				Министар заштите животне средине доноси 
				ПРАВИЛНИК 
				о критеријумима за идентификацију предела и начин процене њихових значајних и карактеристичних обележја
				"Службени гласник РС", број 119 од 29. 
				децембра 2017.
				Члан 1.
				Овим правилником прописују се критеријуми за идентификацију предела и начин процене њихових значајних и карактеристичних обележја. 
				Члан 2.
				Поједини изрази употребљени у овом правилнику имају следеће значење:
				1) идентификација предела је поступак препознавања својстава предела на основу процене његових значајних и карактеристичних обележја;
				2) обележја су описни или нумерички показатељи својства критеријума;
				3) процена предела је поступак вредновања предела у складу са критеријумима и њиховим карактеристичним обележјима.
				Члан 3.
				Критеријуми за идентификацију предела обухватају:
				1) природне карактеристике: климатске, геоморфолошке, геолошке, хидролошке, педолошке, вегетацијске и др.;
				2) културне карактеристике: просторна заступљеност културног наслеђа, којa обухвата промене у животној средини настале интеракцијом човека и простора током времена које чине јединство са радом створеним и традицијом пренетом наслеђеним вредностима из прошлости, а садржи непокретно, покретно и нематеријално културно наслеђе; 
				3) заштићена подручја, еколошку мрежу и културна добра;
				4) социо-демографске карактеристике: типови и динамика насеља, начин коришћења подручја, просторни распоред линијске инфраструктуре и др.;
				5) естетске и визуелне вредности;
				6) квалитет стања животне средине и активности које утичу на животну средину.
				Члан 4.
				Поступком идентификације предела утврђује се граница типа предела као и опис предела.
				Начин процене предела заснива се на квалитативним и квантитативним вредностима изабраних критеријума, у складу са правилима струке.
				Избор критеријума за идентификацију, опис и процену идентификованих предела врши се ради утврђивања типова предела. 
				Начин избора критеријума за идентификацију, опис и процену идентификованих предела врши се у односу на циљеве и сврху процене.
				Члан 5.
				Процена значајних и карактеристичних обележја предела врши се на основу: 
				1) аутентичности, изворности, посебности и оригиналности обележја у погледу порекла, настанка и распрострањености;
				2) препознатљивости, репрезентативности, изражености и истакнутости обележја у погледу величине, бројности, облика и изгледа, структуре, састава, старости и очуваности;
				3) разноликости, заступљености и међусобног односа предеоних елемената;
				4) интегралности, целовитости, заокружености и повезаности предеоних елемената у просторном и функционалном смислу;
				5) естетичности, складности, привлачности, необичности и динамике предеоних елемената; 
				6) визуелне осетљивости предела процењене у односу на комбинацију фактора: визуелне сагледивости са доминантних визурних тачака и природе доживљаја предела;
				7) историјске слојевитости и континуитета, историјске очуваности и динамике трансформације;
				8) реткости, јединствености предеоних елемената;
				9) потенцијалне вредности за одрживи развој;
				10) симболичности, духовности, идентитета, препознатљивости на одређеном подручју, дефинисане на бази природних карактеристика и историјског и културног значаја за човека;
				11) научне и едукативне вредности. 
				Члан 6.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00006/2017-01
				У Београду, 18. децембра 2017. године 
				Министар,
				Горан Триван, с.р.
	

