


	
	Zakon


	
			На основу члана 24. Закона о заштити земљишта („Службени гласник РС”, број 112/15), 
			Министар заштите животне средине доноси
			ПРАВИЛНИК 
			о садржини пројеката ремедијације и рекултивације
			„Службени гласник РС“, број 35 од 21. маја 2019.
			Члан 1.
			Овим правилником прописује се садржина пројеката ремедијације и рекултивације земљишта.
			Члан 2.
			Пројекат ремедијације и рекултивације садржи:
			1) податке о носиоцу израде пројекта;
			2) податке о власнику или кориснику земљишта;
			3) опис делатности коју на локацији врши власник или корисник земљишта;
			4) опис загађене, односно деградиране локације;
			5) податке о стању животне средине на локацији и ширем окружењу пре загађења, односно деградације земљишта;
			6) приказ околности које су довеле до загађења, односно деградације земљиштa;
			7) податке о испитивању стања и квалитета загађеног, односно деградираног земљишта, са резултатима и стручном оценом;
			8) количине и концентрације опасних материја на локацији и њихов утицај на животну средину;
			9) пројектни задатак и пројектно решење ремедијације и рекултивације, са мерама и активностима разрађеним по приоритетима, приказом алтернатива које су разматране и динамичким планом за спровођење ремедијације и рекултивације;
			10) планиране мере за стручни надзор;
			11) планиране интерне мере контроле које укључују и програм мониторинга како би се пратио ток ремедијације и рекултивације, односно смањење ризика по људско здравље и животну средину.
			Ближа садржина пројеката ремедијације и рекултивације дата је у Прилогу –  Садржина пројеката ремедијације и рекултивације, који је одштампан уз овај правилник и чини његов саставни део.
			Члан 3.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00095/2018-04
			У Београду, 10. маja 2019. године
			Министар,
			Горан Триван, с.р.
			ПРИЛОГ
			САДРЖИНА ПРОЈЕКАТА РЕМЕДИЈАЦИЈЕ И РЕКУЛТИВАЦИЈЕ
			Подаци о носиоцу израде пројекта:
			1. име и презиме, адреса, телефон, факс, електронска адреса особе за контакт;
			2. пословно име носиоца израде пројекта;
			3. подаци о регистрацији, шифра делатности, матични број и ПИБ;
			4. адреса седишта носиоца израде пројекта;
			5. име и презиме, адреса, телефон, факс, електронска адреса одговорног лица;
			6. доказ да лица која израђују пројекат поседују одговарајуће лиценце за обављање послова пројектовања.
			Подаци о власнику или кориснику земљишта:
			1. пословно име, а за физичко лице име и презиме, адреса, телефон, факс, електронска адреса особе за контакт;
			2. подаци о регистрацији, шифра делатности, матични број и ПИБ. 
			Опис делатности коју на локацији врши власник или корисник земљишта:
			1. опис делатности и активности које се обављају на локацији;
			2. време када је делатност започета, а уколико се више не обавља, потребно је навести годину престанка делатности;
			3. опис и период обављања претходних делатности на локацији.
			Опис загађене, односно деградиране локације:
			Опис загађене, односно деградиране локације на којој се планира извођење пројекта садржи нарочито:
			1. географски положај локације (макро и микролокација) и копију плана катастарских парцела на којима се планира извођење пројекта (са уцртаним распоредом свих објеката);
			2. климатске карактеристике подручја;
			3. податке о површини и намени локације;
			4. приказ педолошких, геоморфолошких, геомеханичких, хидрографских, хидрогеолошких и сеизмолошких карактеристика терена;
			5. податке о изворишту водоснабдевања (удаљеност, капацитет, угроженост, зоне санитарне заштите) са основним хидролошким карактеристикама;
			6. опис флоре и фауне, природних добара посебне вредности (заштићених), ретких и угрожених биљних и животињских врста и њихових станишта са условима заштите природе и мишљењем о испуњености услова заштите природе издато од надлежног завода за заштиту природе;
			7. преглед основних карактеристика пејзажа;
			8. преглед непокретних културних добара;
			9. податке о насељености, концентрацији становништва и демографским карактеристикама.
			За индустријска постројења и друга правна лица која раде са опасним и штетним материјама и отпадом достављају се подаци о:
			1. количинама и врстама опасних и штетних материја на комплексу;
			2. месту и начину складиштења опасних и штетних материја и отпада;
			3. усвојеним процедурама и стандардима из области заштите животне средине (управљање хемикалијама, управљање отпадом, заштита од хемијског удеса); 
			4. регистрованом загађењу и удесима на комплексу у претходном периоду;
			5. резултатима редовног мониторинга којим су се пратили утицаји на околину.
			Подаци о стању животне средине на локацији и ширем окружењу пре загађења, односно деградације земљишта:
			Стање животне средине и ширег окружења локације пре контаминације, садржи и резултате испитивања животне средине са протумаченим резултатима и стручном оценом, уколико је оно спровођено на предметној локацији или непосредном ширем окружењу. Резултати испитивања из претходног периода се могу користити за процену стања животне средине пре насталог загађења и за поређење са резултатима добијеним након настанка истог.
			Приказ околности које су довелe до загађења, односно деградације земљишта:
			1. опис активности или догађаја који су довели до загађења, односно деградације земљишта;
			2. врста и количина испуштених загађујућих материја и приказ њихових токсиколошких и екотоксиколошких карактеристика;
			3. приказ до сада предузетих мера за заустављање и даље ширење загађења, односно деградације земљишта;
			4. приказ до сада насталих последица загађења, односно деградације земљишта по животну средину, здравље људи, материјална и културна добра, привредне и друге активности у зони утицаја.
			Подаци о испитивању стања и квалитета загађеног, односно деградираног земљишта, са резултатима и стручном оценом:
			1. резултати испитивања земљишта од стране лабораторије која поседује акт издат у складу са прописима којим се уређује област акредитације;
			2. резултати испитивања подземних вода од стране лабораторије која поседује акт издат у складу са прописима којим се уређује област акредитације, уколико су рађена;
			3. резултати додатних испитивања земљишта ради утврђивања степена загађености земљишта, уколико су рађенa;
			4. констатација знакова који могу указати на видљиве последице загађења, односно деградације земљишта;
			5. запремина земљишта и/или водоносног слоја захваћена загађењем, а у случају деградирадације површина деградираног земљишта;
			6. стручна оцена стања и квалитета земљишта, са протумаченим резултатима извршених испитивања, која је израђена од стране стручног лица из области науке о земљишту;
			7. шематски приказ очигледног или претпостављеног распростирања загађујућих материја (контаминације), унет у одговарајућу карту, копију плана или скицу направљену руком или рачунаром;
			8. положај и удаљеност осетљивих објеката и садржаја, са шематским приказом на карти;
			9. процена могућег утицаја на осетљиве објекте и садржаје. 
			Од осетљивих објеката и садржаја потребно је посебно издвојити и обрадити положај, удаљеност и могуће утицаје на:
			1. изворишта објеката за снабдевање водом за пиће;
			2. стамбена и друга подручја у којима бораве људи;
			3. заштићена природна и културна добра;
			4. отворене водотоке;
			5. инфраструктурне објекте.
			Количине и концентрације опасних материја на локацији и њихов утицај на животну средину:
			Потребно је приказати на прегледан начин све опасне материје које се налазе на локацији, навести максималне количине опасних материја које су присутне или могу бити присутне, хемијски назив и CAS број у складу са Правилником о Списку класификованих супстанци („Службени гласник РС”, број 19/19).  
			Потребно је приказати особине опасних материја, односно издвојити битне карактеристике са становишта могућих последица по живот и здравље људи и животну средину: физичке и хемијске особине, отровност, еко-токсичност, концентрације које су одређене као граничне вредности емисије у ваздуху, ниво загађујућих материја у медијумима животне средине, запаљивост, корозивност, термичка и хемијска постојаност.
			Пројектни задатак и пројектно решење ремедијације и рекултивације, са мерама и активностима разрађеним по приоритетима, приказом алтернатива које су разматране и динамичким планом за спровођење ремедијације и рекултивације:
			1. приказ пројектног задатка и предложеног решења ремедијације и/или рекултивације;
			2. поређење варијанти у погледу ремедијационих и рекултивационих поступака и приказ разлога за избор предложеног решења;
			3. опис мера планираних за заустављање загађења и даљу деградацију земљишта;
			4. опис планираних активности у оквиру ремедијационог поступка (физички, хемијски или биолошки поступак или комбинација технологија ремедијације), односно њихове технолошке и друге карактеристике;
			5. опис планираних активности у оквиру рекултивационог поступка;
			6. приказ технологије третирања (прерада, рециклажа, одлагање и сл.) свих врста отпадних материја;
			7. приказ утицаја на животну средину изабраног пројекта;
			8. начин поступања са отпадом насталим као последица загађења и примењене мере ремедијације и рекултивације;
			9. ниво третирања земљишта (неопасан или инертан отпад) и место одлагања, уколико је планирано ископавање и одношење земљишта;
			10. дефинисање рокова за спровођење појединачних фаза и комплетног пројекта;
			11. мере заштите животне средине које ће се предузети током спровођења пројекта;
			12. графичке прилоге;
			13. предмер и предрачун радова.
			Планиране мере за стручни надзор:
			Потребно је доставити податке о лицу које ће вршити стручан надзор у току спровођења активности планираних пројектом, начину вршења стручног надзора и одговарајуће лиценце за лица која ће вршити стручан надзор.
			Планиране интерне мере контроле које укључују и програм мониторинга како би се пратио ток ремедијације и рекултивације, односно смањење ризика по људско здравље и животну средину:
			1. програм праћења стања и квалитета земљишта, и по потреби осталих медијума животне средине током спровођења пројекта, како би се пратила успешност планираних мера и активности;
			2. приказ критеријума за процену успешности спроведених поступака ремедијације и рекултивације земљишта;
			3. програм праћења стања и квалитета земљишта, и по потреби осталих медијума животне средине, након завршетка пројекта (параметри који ће се пратити, учесталост испитивања и др.).
	

