





	


	Редакцијски пречишћен текст

	



На
основу члана 19. Статута Јавног предузећа за склоништа, а у вези с чланом 79. Закона
о одбрани („Службени гласник РС”, број 45/92),

Управни
одбор Јавног предузећа на седници одржаној 3. септембра 2001. године, доноси





ПРАВИЛНИК
	
	
	
	о начину и условима коришћења јавних и блоковских склоништа у миру

„Службени гласник
РС“, бр. 61 од 5. октобра 2001, 69 од 7. децембра 2001.





Члан 1.

Овим
правилником ближе се уређује коришћење јавних и блоковских склоништа (у даљем тексту:
склоништа) за мирнодопске потребе и давање склоништа у закуп физичким и правним
лицима.



Члан 2.

Склоништа
се могу користити за мирнодопске потребе под условом да се:

1)
користе у складу са пројектованом наменом;

2)
не користе простори који су намењени за складиштење опреме склоништа;

3)
не врше адаптације које би утицале, или могле да утичу, на промену основне намене,
или исправност склоништа, нити се склоништа могу користити за сврхе које би погоршале
њихове хигијенске и техничке услове;

4)
коришћењем склоништа не нарушавају основне функције објекта у коме се склониште
налази или објекта у непосредној близини;

5)
у склоништима не држе експлозивне, лако запаљиве, токсичне и друге опасне материје.



Члан 3.

Јавно
предузеће за склоништа (у даљем тексту: Јавно предузеће) издаје склоништа у закуп
путем јавног конкурса.

У
случају да се нико не пријави на конкурс из става 1. овог члана, односно не задовољава
услове конкурса, или одустане од учешћа на конкурсу, склониште се може издати у
закуп и непосредном погодбом, најкасније у року од три месеца од истицања рока за
конкурс.

Изузетно
од одредбе става 1. овог члана Јавно предузеће може издати склониште и непосредном
погодбом Црвеном крсту, другим хуманитарним организацијама, органима и организацијама
Владе Републике Србије.

Начин
и поступак утврђивања висине закупнине за мирнодопско коришћење склоништа којима
управља Јавно предузеће за склоништа биће регулисано Одлуком о висини закупнине
за мирнодопско коришћење склоништа*, који је саставни део
овог правилника.



*Службени
гласник РС, број 69/2001



Члан 4.

Ради
издавања склоништа у закуп за мирнодопско коришћење Јавно предузеће закључује уговор
с корисником склоништа којим се утврђује нарочито:

1.
намена склоништа за мирнодопске потребе;

2.
висина закупнине и начин плаћања;

3.
начин и поступак обезбеђења плаћања обавеза по уговору о закупу;

4.
обим и врста дозвољених адаптација;

5.
обавезе и начин одржавања склоништа у исправном стању;

6.
текуће одржавање склоништа;

7.
време давања склоништа у закуп, које по правилу не може бити дуже од пет година;

8.
одредбе о престанку уговора пре истека уговорног рока;

9.
обавезе Јавног предузећа у вршењу техничке контроле склоништа;

10.
одредбе да се склониште добијено у закуп не може издати у пазакуп;

11.
време пражњења склоништа и његово довођење у стање за основну намену;

12.
разлог за раскид уговора пре истека уговорног рока.

Саставни
део уговора о коришћењу склоништа јесте и записник о примопредаји склоништа који
се саставља пре потписивања уговора.



Члан 5.

Одредбе
члана 2. овог правилника сходно се примењују и на коришћење комуналних и других
објеката испод површине тла прилагођених за склањање, породичних склоништа, као
и склоништа предузећа и других организација и других заштитних објеката намењених
за склањање.



Члан 6.

Ступањем
на снагу овог правилника престаје да важи Правилник о начину и условима коришћења
јавних и блоковских склоништа у миру („Службени гласник РС”, број 12/92).

Овај
правилник ступа на снагу осмог дана од дана објављивања у „Службеном гласнику Републике
Србије”.





Број 405/5

У Београду, 3. септембра 2001. године

Управни одбор Јавног предузећа за склоништа

Председник,

Ђорђе Станичић, с.р.



