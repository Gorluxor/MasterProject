


	
	Zakon


	
			На основу члана 34. Закона о запаљивим и горивим течностима и запаљивим гасовима („Службени гласник РС”, број 54/15), 
			Министар унутрашњих послова доноси
			ПРАВИЛНИК 
			о техничким нормативима за безбедност од пожара и експлозија објеката малопродаје боца са течним нафтним гасом
			"Службени гласник РС", број 75 од 23. октобра 
			2019.
			Члан 1.
			Овим правилником уређује се безбедно постављање објеката малопродаје боца са течним нафтним гасом, као и безбедност од пожара и експлозија за изградњу, реконструкцију и доградњу објеката малопродаје боца са течним нафтним гасом.
			Члан 2.
			Поред одредаба овог правилника, на боце за течни нафтни гас у погледу пројектовања, конструкције, опреме и означавања примењују се одговарајуће одредбе прописа који ближе уређују ову област, као и прописи о изградњи постројења за течни нафтни гас и о ускладиштавању и претакању течног нафтног гаса.
			Члан 3.
			Појмови који се употребљавају у овом правилнику имају исто значење као појмови у прописима који уређују област изградње постројења за течни нафтни гас и о ускладиштавању и претакању течног нафтног гаса.
			Члан 4.
			Ако се врши доградња или реконструкција објекта за малопродају течног нафтног гаса и/или инсталација, опреме и уређаја на том објекту, одредбе овог правилника примењују се само на део објекта и/или инсталација, опреме и уређаја који су предмет доградње или реконструкције.
			Доградњом или реконструкцијом из става 1. овог члана не сме се умањити пожарна безбедност постојећег објекта и/или инсталација, опреме и уређаја на том објекту.
			Члан 5.
			Објекат за малопродају боца са течним нафтним гасом је грађевински објекат, односно објекат кавезног типа за смештај пуних и празних боца са течним нафтним гасом намењен за продају, у чијем саставу се може налазити просторија за смештај запосленог особља и продају делова за употребу течног нафтног гаса. 
			Члан 6.
			На појам зона опасности (у даљем тексту: зоне), извора опасности и поступање у зонама, у смислу овог правилника, примењују се одредбе српског стандарда SRPS EN 60079-10-1. 
			Зона „0” обухвата унутрашњост боце.
			Зона „1” обухвата унутрашњост просторије грађевинског објекта односно унутрашњост објекта кавезног типа. 
			Зона „2” обухвата простор 1 m око објекта кавезног типа до висине 1 m мерено од нивоа тла и простор 0,5 m око отвора грађевинског објекта у свим правцима до нивоа тла.
			Члан 7.
			У зонама опасности не смеју се налазити канализациони отвори за одвођење атмосферског талога, јаме и отворени канали за каблове и цевоводе.
			Зона опасности се не може распростирати унутар просторије за смештај запосленог особља.
			Члан 8. 
			У објектима за малопродају боца са течним нафтним гасом може се складиштити до 3000 kg течног нафтног гаса. Од укупне количине гаса која се одобрава, највише једна трећина може бити у боцама од по 35 kg гаса.
			Празне боце се третирају исто као и пуне, односно, њихов капацитет се сабира са капацитетом пуних боца до укупног дозвољеног капацитета.
			Члан 9. 
			Објекат за малопродају боца са течним нафтним гасом мора испуњавати услове предвиђене у следећој табели:
			
				
					
					
					
					
					
				
				
					
						
						
							У зависности од капацитета, најмања удаљеност габарита било које тачке објекта за малопродају боца са течним нафтним гасом од:
						
					
					
						
						
						
							до 1000 kg
						
						
							до 2000 kg
						
						
							до 3000 kg
						
					
					
						
							1.
						
						
							Интерног пута
						
						
							2,5 m
						
					
					
						
							2.
						
						
							Јавног пута
						
						
							7,0 m
						
						
							7,0 m
						
						
							7,0 m
						
					
					
						
							3.
						
						
							Било ког извора опасности у оквиру станице за снабдевање горивом
						
						
							5 m
						
						
						
					
					
						
							4.
						
						
							Било ког извора опасности у околини објекта за малопродају боца утврђеног стандардом SRPS EN 60079-10-1
						
						
							5 m
						
						
							5 m
						
						
							10 m
						
					
					
						
							5.
						
						
							Надземних електричних водова
						
						
							у складу са прописима из области електричних водова
						
					
					
						
							6.
						
						
							Објекта за смештај запосленог особља и других пратећих зграда у оквиру станице за снабдевање горивом 
						
						
							5 m
						
						
						
					
					
						
							7.
						
						
							Објекта корисника уколико је објекат за малопродају боца кавезног типа
						
						
							7 m
						
						
							10 m
						
						
							15 m
						
					
					
						
							8.
						
						
							Објекта корисника уколико је објекат за малопродају боца складишни грађевински објекат
						
						
							3 m
						
						
							5 m
						
						
							8 m
						
					
					
						
							9.
						
						
							Границе парцеле уколико је објекат за малопродају боца кавезног типа
						
						
							10 m
						
						
							12 m
						
						
							15 m
						
					
					
						
							10.
						
						
							Границе парцеле уколико је објекат за малопродају боца складишни грађевински објекат 
						
						
							6 m
						
						
							8 m
						
						
							10 m
						
					
				
			
			Растојања из става 1. овог члана под тач. 6–10. наведена у Табели могу се смањити до 50% уколико је зид објекта за малопродају боца према граници парцеле и предметном објекту без отвора и отпорности према пожару 120 min. Висина зида мора бити минимум 1 m изнад висине највише боце, али не мања од 2 m.
			Члан 10. 
			Када је дужина затворених страна објекта мања или једнака две трећине обима основе објекта, тај објекат се сврстава у складишни објекат кавезног типа. У дужину затворених страна урачунавају се само оне стране које су изведене као затворене по целој висини објекта, поштујући услове ефикасне вентилације. 
			Члан 11. 
			Сматра се да је објекат за малопродају боца са течним нафтним гасом у саставу станице за снабдевање горивом, када је било која тачка габарита објекта на растојању мањем од 8 m од извора опасности станице.
			Члан 12. 
			Складишним грађевинским објектом сматра се објекат чије су затворене стране – зидови израђени од негоривог материјала (опека, армирани бетон, челични лим, панел и сл.).
			У појасу ширине 2,5 m терен око објекта мора бити без икакве вегетације или било ког другог материјала који преноси пожар.
			Конструкција објекта и елементи конструкције морају бити негориви, а кровни покривач најмање класе Б према SRPS EN 13501 део 1 и израђен од лаганог материјала (највећа тежина 50 kg/m²) односно да је обезбеђено безбедно растерећење услед појаве експлозије. 
			Испод крова мора бити причвршћена заштитна мрежа од челика.
			Под објекта мора бити издигнут најмање 20 cm од околног терена, а израђен од материјала који не варничи и који је електропроводљив.
			Врата и прозори морају бити урађени од материјала који не варничи и морају се отварати према споља.
			У објекту мора бити обезбеђена ефикасна природна вентилација односно изузетно принудна вентилација.
			Величина вентилационих отвора не сме бити мања од 10%  површине пода.
			У објекту се не смеју налазити материјали који могу изазвати пожар.
			Електрична инсталација у објекту мора бити изведена у складу са одредбама прописа којим је уређена област потенцијално експлозивних атмосфера.
			Објекат мора имати изведену инсталацију за заштиту од атмосферског пражњења.
			Члан 13.
			Објектом кавезног типа сматра се објекат отворен са свих страна, као и објекат из члана 10. овог правилника. 
			Све отворене стране морају бити заштићене челичном жицом или материјалом сличних карактеристика, а која је затегнута и причвршћена на челичним рамовима.
			Величина окца на жици мора бити таква да онемогућава неовлашћен контакт лица са спољне стране објекта са боцама у објекту.
			Конструкција и елементи конструкције објекта, кровни покривач, под, врата, заштита од атмосферског пражњења, електрична инсталација, ефикасна природна вентилација и терен око објекта кавезног типа морају испуњавати услове као код складишног грађевинског објекта.
			Члан 14. 
			Опрема за заштиту од пожара објекта за малопродају боца са течним нафтним гасом састоји се од мобилних уређаја за гашење пожара.
			Објекат за малопродају боца са течним нафтним гасом мора бити опремљен са најмање два мобилна уређаја за гашење пожара капацитета пуњења најмање 9 kg праха или другог одговарајућег средства за гашење пожара и најмање један мобилни уређај за гашење пожара капацитета пуњења најмање 50 kg праха или другог одговарајућег средства за гашење пожара.
			Члан 15. 
			У складишном простору објекта за малопродају боца са течним нафтним гасом боце се ускладиштавају у највише два нивоа.
			Члан 16.
			Лица која обављају послове малопродаје морају бити обучена за правилно руковање мобилним уређајима за гашење пожара и морају бити упозната са осталим сигурносним мерама.
			Члан 17.
			Даном ступања на снагу овог правилника престаје да важи Правилник о техничким нормативима за безбедност од пожара и експлозија објеката малопродаје боца са течним нафтним гасом („Службени гласник РС”, број 6/16).
			Члан 18.
			Овај правилник ступа на снагу осмог дана од дана објављивања у „Службеном гласнику Републике Србије”.
			01 број 1952/19-14
			У Београду, 16. октобра 2019. године
			Министар,
			др Небојша Стефановић, с.р.
	

