






	
		Редакцијски пречишћен текст
	
	
	
	На
основу члана 11 одељак 
	III тачка 4 Уредбе о преношењу послова у
надлежност савезних и републичких органа управе („Службени лист ФНРЈ“, бр
18/58, 18/59 и 6/91), Секретаријат Савезног извршног већа за саобраћај и везе
прописује
	


ПРАВИЛНИК
	
	о условима за превоз житарица бродовима трговачке морнарице 
	ФНРЈ


„Службени
лист СФРЈ”, бр. 14 од 10. aприла 1963, 15 од 17. априла 1963. - исправка 
	
	


I.
Уводне одредбе 


Члан
1.


Одредбе овог
правилника примењују се на бродове трговачке морнарице ФНРЈ кад превозе
житарице у расутом стању. 


Члан
2. 


Под житарицама, у
смислу одредаба овог правилника, подразумевају се: пшеница, кукуруз у зрну,
зоб, раж, јечам, пиринач, сочиво и друго семе у зрну. 


II.
Крцање житарица у бродове од 500 и више BRT 


Члан
3.


За терет житарица
укрцан на брод морају се предузети потребне мере предострожности да би се
спречило помицање житарица. 


Ако је предвиђено да
неко складиште или одељење мора бити потпуно испуњено житарицама, то складиште
или одељење мора бити накрцано тако да се житарицама испуне и сви простори
између споња, уз бочне стране (стене), као и крајњи предњи и задњи делови
односног простора. 


Члан
4. 


Крцање
у случају кад се складишта и одељења потпуно испуњавају житарицама 


Складиште или
одељење брода које је потпуно испуњено житарицама мора бити раздељено: 


1) сталном или
привременом чврстом уздужном преградом која не пропушта житарице постављеном у
равнини симетрије брода или на раздаљини од ње, али која може износити највише
5% од конструкционе ширине брода; или 


2) сталним или
привременим уздужним преградама постављеним десно и лево од равнине симетрије
брода тако да размак између преграда не сме бити већи од 60% од конструкционе
ширине брода. У овом случају палуба на делу између преграда и бокова брода мора
имати подесне отворе за засипање (гротлашца) житарица. Уздужни размак између
ових отвора не сме бити већи од 7,62 m (25 стопа), а размак између крајњих
отвора и попречних преграда простора не сме бити већи од 3,66 m (12 стопа). 


Сталне или
привремене уздужне преграде морају бити солидно грађене и не смеју пропуштати
житарице, ради чега у простору између споња морају бити постављени улошци. 


Сталне или
привремене уздужне преграде морају се протезати у доњим складиштима, од палубе
на доле за 1/3 висине складишта, али не мање од 2,44 m (8 стопа), а у
међупалубљу и надграђима морају се протезати од једне палубе до друге. У сваком
случају преграде се морају протезати све до врха напајача који напајају простор
у који су преграде постављене. 


Кад метацентрична
висина, исправљена за ефекат слободних површина течности у танковима, у било
ком стадијуму путовања није мања од 0,31 m (12 палаца) код бродова са једном
или са две палубе, односно од 0,36 m (14 палаца) код осталих бродова, не тражи
се постављање уздужних преграда: 


1) непосредно испод
напајача и у простору од 2,13 m (7 стопа) око њега, али само у пределу испод
гротла, ако напајач или сви напајачи који напајају једно одељење садрже најмање
5% од оне количине житарица која се превози у том одељењу; 

2) у напајачима који
у погледу капацитета испуњавају услове из тачке 1. овог става и који имају
такве размере да ће се слободна површина житарица задржати у њима за време
целог путовања и после дозвољеног слегања житарица у износу од 2%, рачунајући
од запремине напајаног одељења као и дозвољеног помицања слободних површина
житарица до угла од 12° у односу на хоризонталу. У овом случају
треба при одређивању метацентричне висине коју ће брод имати за време путовања,
узети у обзир и ефекат произведен описаним помицањем слободне површине житарица
у напајачима; 


3) у пределу испод
гротла кад су на том месту житарице сложене тако да њихова слободна површина
има облик зделе, а житарице су у простору око гротла набијене до саме палубе,
над слободном површином житарица морају се сложити вреће напуњене житарицама
или другим одговарајућим теретом на такав начин да висина сложених врећа у
средишту здела износи бар 1,83 m (6 стопа), мерено од слободне површине
житарица до доње ивице палубе. Вреће напуњене житарицама или другим одговарајућим
теретом морају испунити сав простор између пражница гротла и здела испод гротла
и морају се набити уз палубу, уздужне преграде, пречнице гротла и све пражнице
гротла. 


Одредбе става 4.
овог члана неће се примењивати ако је било који простор накрцан ланеним
семеном. 


Члан
5. 


Крцање
кад се складишта и одељења делимично испуне житарицама 


У бродским
складиштима и одељењима која су делимично испуњена расутим житарицама, ако се
не примењује одредба члана 6. овог правилника, морају бити предузете следеће
мере предострожности: 


1) простор мора бити
раздељен једном сталном или привременом уздужном преградом постављеном у
равнини симетрије или највише на раздаљини од ње, али која може износити
највише 5% од конструкционе ширине брода, или сталним или привременим уздужним
преградама постављеним тако да размак између њих не буде већи од 60% од
конструкционе ширине брода. Ове сталне или привремене уздужне преграде морају
бити стручно изведене и морају се протезати од дна односно простора (складишта
или међупалубља) до најмање 0,61 m (2 стопе) изнад површине расутих житарица. 


Кад метацентрична
висина, исправљена за ефекат слободних површина течности у танковима, у било
ком стадијуму путовања, неће бити мања од 0,31 m (12 палаца) код бродова са
једном или са две палубе, односно од 0,36 m (14 палаца) код осталих бродова,
уздужне преграде није потребно постављати у пределу испод гротла, осим ако се
превози расуто ланено семе у делимично испуњеним просторима; 


2) површина расутих
житарица мора се поравнати и преко ње збијено наслагати вреће напуњене
житарицама или другим одговарајућим теретом. Висина наслага врећа у
просторијама у којима су постављене уздужне преграде не сме бити мања од 1,22 m
(4 стопе), односно 1,52 m (5 стопа) у просторима у којима нема уздужних
преграда. На површину житарица морају се пре слагања врећа поставити греде или
дебеле даске са међусобним размаком од 1,22 m (4 стопе), а преко њих попреко
даске дебеле 25 mm (1 палац) са међусобним размаком од 0,10 m (4 палца). Уместо
ових подлога може се поставити јако платно, и то тако да на спојевима један
комад платна прекрива други комад најмање за 0,75 m. 


Члан
6. 


Изузеци
у погледу обавезе постављања уздужних преграда 


Сталне или
привремене уздужне преграде, предвиђене чл. 4. и 5. овог правилника, није
потребно постављати: 


1) у појединим доњим
складиштима, под којима се подразумевају и доњи делови складишта бродова с
једном палубом, у којима количина расутих житарица није већа од 1/3 капацитета
тог складишта, односно у којима она није већа од 1/2 капацитета тог складишта
ако је то складиште раздељено тунелом осовинског вода; 


2) у било ком
простору у међупалубљу или надграђу, ако су уз бочне стране (стене) бродског
трупа збијено сложене вреће напуњене житарицама или другим одговарајућим
теретом. Ширина наслаганих врећа на свакој страни брода не сме бити мања од 20%
од ширине брода на том месту; 


3) у оним деловима
бродског простора где ширина тог простора у висини палубе није већа од половине
конструкционе ширине брода. 


Члан
7. 


Напајачи



Складиште или
одељење које се потпуно испуњава расутим житарицама, мора се напајати помоћу
прикладно смештених и стручно израђених напајача (feeders), осим у случајевима
предвиђеним у члану 4. став 4. тачка 3. и чл. 8. и 12. овог правилника, тако да
се осигура слободно притицање житарица из напајача у све делове односног
складишта или одељења. 


Сваки напајач, ако
није друкчије прописано чланом 4. став 4. тачка 1. овог правилника, мора
садржати најмање 2% од количине житарица укрцаних у оном делу складишта или
одељења који односни напајач напаја. 


Напајачи нису
потребни кад се расуте житарице крцају у високе танкове грађене првенствено за
превоз течности, на које се примењује одредба члана 6. тачка 3. овог
правилника, или су раздељени једном или са више уздужних сталних челичних преграда
које не пропуштају житарице, ако су ти танкови и њихова гротла потпуно испуњени
расутим житарицама, а поклопци гротала могу се сигурно затварати. 


Члан
8. 


Заједничко
крцање 


Укрцавање житарица у
доња складишта и међупалубља изнад њих, по одредбама чл. 4. и 7. овог
правилника, може се вршити као да она чине један простор, под следећим
условима: 


1) да се код бродова
који имају две палубе – уздужне преграде у међупалубљу протежу од једне до
друге палубе, а код бродова који имају више палуба – да преграде достижу горњу
трећину укупне висине заједничких простора; 


2) да се осигура
довољно притицање житарица и да у том циљу сви простори испуњавају услове из
члана 9. овог правилника, а да на првој палуби испод горње палубе постоје
отвори постављени на десној и левој страни палубе испред предње и иза задње
пражнице гротла. Распоред ових отвора мора бити такав да се помоћу њих и
гротала постигну најнужнији услови за довољно напајање, тако да ниједан део
складишта не буде удаљен од гротла или од ових отвора више од 2,44 m (8 стопа),
мерено по уздужном смеру брода. 


Члан
9. 


Кад раздаљина између
било ког дела складишта или бродског простора и најближег напајача, мерено по
уздужном смеру брода, прелази 7,62 m (25 стопа), расуте житарице у крајњим
деловима односног простора, који се налазе преко тако одређене границе, морају
бити поравнате на дубини од најмање 1,83 m (6 стопа) испод палубе, и тако
добивен празан простор мора бити испуњен врећама напуњеним житарицама,
постављеним на даске или платно у смислу члана 5. тачка 2. овог правилника. 


Члан
10. 


Расуте
житарице у међупалубљима и надграђима 


Житарице у расутом
стању не смеју се крцати над палубом у међупалубљу брода са две палубе, ни у
највишем међупалубљу брода са више од две палубе, осим под следећим условима: 


1) да се расуте
житарице крцају тако да се добије максимум стабилитета, да би се постигло да
метацентрична висина, после исправке за ефекат слободних површина течности у
танковима у било ком стадијуму путовања не буде мања од 0,31 m (12 палаца) за
бродове са једном или две палубе, односно 0,36 m (14 палаца) за остале бродове.
Кад ово није могуће постићи, укупна количина расутих житарица или другог
расутог терета над палубом у међупалубљу брода са две палубе или у највишем
међупалубљу брода са више од две палубе, не сме бити већа од 28% од укупне
тежине житарица под палубом, ако заповедник брода сматра да ће у току целог
путовања такав стабилитет бити довољан. Ово ограничење од 28% не примењује се
кад се над палубом у међупалубљу односно у највишем међупалубљу простори
потпуно испуне расутом зоби, јечмом или семеном од памука; 

2) да палубна
површина било ког дела простора на који се примењују одредбе овог члана, ако
тај део простора није потпуно испуњен расутим житарицама, не буде већа од 93 m2
(1000 квадратних стопа); 


3) да сви простори
наведени у овом члану, кад се у њих крцају расуте житарице, буду раздељени
попречним преградама на растојању које не сме бити веће од 30,5 m (100 стопа),
кад је раздаљина између попречних преграда већа од 30,5 m (100 стопа), у
простор који преостаје преко границе од 30,5 m (100 стопа) морају бити сложене
вреће напуњене житарицама или другим одговарајућим теретом. 


Члан
11. 


Ограничење
броја делимично испуњених складишта или одељења 


Бродови са једном
или са две палубе чија метацентрична висина после исправке за ефекат слободних
површина течности у танковима у било ком стадијуму путовања постане мања од
0,31 m (12 палаца) код бродова са једном или са две палубе, односно од 0,36 m
(14 палаца) код осталих бродова, могу имати највише два складишта или одељења
делимично накрцана расутим житарицама, док простори изнад расутих житарица у
осталим складиштима или одељењима делимично накрцаним расутим житарицама морају
бити испуњени врећама напуњеним житарицама или другим одговарајућим теретом. 


У смислу одредаба
овог члана: 


1) међупалубља изнад
складишта сматрају се посебним одељењима одвојеним од било ког складишта испод
њих; 


2) напајачи и
делимично напуњени простори из члана 10. тачка 2. овог правилника не сматрају
се одељењима; 


3) складишта или
одељења са једном или више уздужних преграда које не пропуштају житарице
сматрају се једним складиштем или одељењем. 


Члан
12. 


Крцање
бродова нарочито подешених за превоз житарица 


Изузетно од одредаба
чл. 4. до 11. овог правилника, расуте житарице могу се превозити и бродовима
који имају две или више вертикалних или косих уздужних преграда које не
пропуштају житарице, постављених тако да ограничавају штетно дејство попречног
помицања житарица, ако су испуњени следећи услови: 


1) што већи број
складишта и одељења, ако је то могуће с обзиром на услове газа и уздужног
изравнања брода, мора бити потпуно испуњен житарицама; 

2) за сваки од ниже
наведених начина крцања житарица мора метацентрична висина, исправљена за
ефекат слободних површина течности у танковима, у било ком стадијуму путовања,
бити довољно велика, да се уз претпоставку помицања житарица по одредбама ове
тачке, брод не нагне у попречном смеру за угао већи од 500, и то: 

а) у складиштима и
одељењима која су била потпуно испуњена житарицама претпоставља се да су се
житарице испод свих горњих граничних страна (стена) односних складишта или
одељења, које стене имају према хоризонтали нагиб мањи од 30°,
слегле за 2% од првобитне запремине, а тако настале нове слободне површине
житарица да су се нагнуле за угао од 12° у односу на првобитну површину; 


б) у складиштима и
одељењима која су делимично испуњена житарицама, а на слободним површинама
житарица није наслаган терет по одредби члана 5. овог правилника, претпоставља
се да ће доћи до истог слегања и помицања житарица како је наведено у одредби
под а) тачке 2. овог члана, односно и до већег угла нагиба, који би
Југословенски регистар бродова сматрао могућим; 

в) ако су, међутим,
слободне површине житарица у делимично испуњеним складиштима и одељењима
прекривене теретом по одредби члана 5. овог правилника, претпоставља се да ће
нагиб површине житарица износити 8° у односу на првобитну изравнату
површину житарица, уместо 12° како је претпостављено у случајевима
из одредаба под а) и б) тачке 2. овог члана; 


3) да би се испунили
услови тачке 2. овог члана, у брод се могу уградити и привремене уздужне
преграде одговарајуће конструкције, ради ограничења попречног помицања површине
житарица; 


4) заповедник брода
мора имати план крцања житарица, у коме морају бити приказани предвиђени начини
крцања, са подацима о стабилитету, који морају садржати и резултате прорачуна
стабилитета за примену услова из тачке 2. овог члана. План крцања и прорачуни
стабилитета морају бити одобрени од Југословенског регистра бродова, а морају
бити израђени у сагласности са чланом 15. овог правилника; 


5) Југословенски
регистар бродова одредиће мере предострожности за спречавање помицања житарица,
које ће у односу на степен сигурности брода одговарати одредбама овог члана, и
то: 


а) за сваки брод
грађен по одредбама овог члана, који испуњава услове из тач. 2, 3. и 4. али
који није крцан према тачки 1. овог члана; и 


б) за сваки брод
који није грађен по одредбама овог члана, али који испуњава услове из тач. 2, 3.
и 4. овог члана због друкчије конструкције. 


Члан
13. 


Танкови
за баластну воду 


Танкови двојног дна
и остали танкови који се користе да би се испунили услови стабилитета код
бродова који крцају расуте житарице, морају бити преграђени подесним уздужним непропусним
преградама. Уздужно преграђивање танкова двојног дна и осталих танкова није
потребно ако просечна ширина тих танкова односно ширина мерена на половини
њихове дужине не прелази 60% од конструкционе ширине брода. 


Члан
14. 


Вреће
напуњене житарицама 


Вреће са житарицама
морају бити у исправном стању, добро напуњене и чврсто везане. 


Члан
15. 


Планови
крцања житарица и прорачуни стабилитета 


За сваки брод који
крца житарице по одредбама овог правилника, мора се израдити план крцања
житарица. Овај план мора садржати све потребне податке из којих се може видети
да начин крцања житарица одговара одредбама овог правилника, а нарочито мора
садржати податке о: 

1) врсти,
специфичном обиму терета (м3/т), тежини и смештају житарица у
расутом стању, житарица у врећама, као и о евентуалном другом терету; 


2) броју, смештају,
облику и намени свих танкова; 


3) димензијама,
запремини и тежишту сваког складишта за терет, одељењима, гротлима и
напајачима; 


4) смештају
(расподели) уздужних и попречних, сталних и привремених преграда, напајача,
преграђених одељења и гротлашца, као и хоризонталној удаљености места напајања;



5) детаљима
конструкције и димензионирања привремених преграда. 


Опис на плану крцања
мора бити на једном од језика народа Југославије и на енглеском језику. 

Осим општих података
о стабилитету, прописаних за сваки теретни брод Међународном конвенцијом за
заштиту људског живота на мору (поглавље II, правило 18) из 1948. године,
бродови који ће превозити житарице морају бити снабдевени и нарочитим прорачунима
стабилитета за случајеве крцања житарица. Исто тако, у овим прорачунима морају
се приказати кривуље стабилитета и метацентричне висине при поласку брода на
путовање и доласку са путовања, узевши у обзир слободне површине течности у
танковима, а за случај из члана 4. став 4. тачка 2. овог правилника – и
слободне* површине житарица у напајачима. Прорачуни стабилитета морају бити
израђени тако да се узме у обзир крцање житарица у расутом стању које заузимају
1,25, 1,40, 1,55 и 1,80 м3 по тони (или 45, 50, 55 и 65 кубних стопа
по тони). 


План крцања и
прорачун стабилитета мора се поднети Југословенском регистру бродова најмање у
три примерка, од којих два примерка задржава Југословенски регистар бродова, а
један одобрени примерак мора се налазити на броду. 


*
“Службени лист СФРЈ”, број 15/63 (испр.).


Члан
16.


Израда
привремених житних преграда 


Техничка правила за
чврстину и градњу житних преграда, као и за бушење рупа у пражницама гротла,
донеће Југословенски регистар бродова. 


Члан
17. 


Ако су природна
заштићеност пловидбе и услови путовања такви да се безбедност људских живота и
бродова може постићи и без примене појединих одредаба из чл. 3. до 15. овог
правилника, Југословенски регистар бродова може одредити да поједини бродови
или типови бродова не морају испуњавати поједине услове предвиђене у тим
одредбама. 


III.
Крцање житарица у бродове испод 500 BRT 


Члан
18.


Бродови трговачке
морнарице ФНРЈ испод 5000 BRT кад крцају житарице у расутом стању морају, поред
мера прописаних у чл. 3. до 16. овог правилника, предузети и следеће мере
предострожности: 


1) не смеју на
палубу крцати никакав терет; 


2) ако имају танкове
за баластну воду, ови морају бити или потпуно пуни или потпуно празни. 


Члан
19.


Складишта бродова из
члана 18. овог правилника могу се потпуно накрцати житарицама у расутом стању
ако су испуњени следећи услови: 


1) запремина гротла
или више гротала истог складишта мора износити најмање 2,5% од укупне запремине
складишта. При томе, гротло односно гротла служе као напајачи, те морају бити
до врха напуњени житарицама. Запремина од 2,5% гротла или гротала једног
складишта која садржи расуте житарице рачуна се само унутар пражница, од
њиховог врха до црте у висини доње ивице палубе; 


2) ако је растојање
између попречне граничне преграде складишта и најближе пражнице гротла веће од
5,00 m (17 стопа), расуте житарице у делу складишта између те преграде и
растојања од 5,00 m (17 стопа) од пражнице гротла морају бити поравнате. Тако
поравната површина расутих житарица мора бити на довољној дубини, али не мањој
од 0,91 m (3 стопе) испод палубе, и мора се прекрити са најмање три реда врећа
напуњених житарицама или другим одговарајућим теретом; 


3) ако пражнице
гротла које служи као напајач складишта допиру више од 0,30 m (1 стопа) испод
доње ивице палубе, морају се у деловима пражница испод палубе пробушити рупе
потребне величине које омогућују неометано протицање житарица. 


Члан
20. 


Ако складиште није
крцано по одредбама члана 19. овог правилника, морају се изнад житарица у
расутом стању сложити вреће напуњене житарицама или другим одговарајућим
теретом, и то: 


1) код бродова од
200 до 500 BRT, најмање три реда врећа напуњених житарицама или другим
одговарајућим теретом, с тим да висина наслаганих врећа не сме бити мања од
0,91 m (3 стопе); 


2) код бродова испод
200 BRT, најмање два реда врећа напуњених житарицама или другим одговарајућим
теретом, с тим да висина наслаганих врећа не сме бити мања од 0,61 m (2 стопе).


Члан
21. 


Пре слагања врећа,
по чл. 19. и 20. овог правилника, на поравнату површину житарица у расутом
стању морају се поставити подлоге од дасака дебљине најмање 25 mm (1 палац), и
то у два унакрсна смера (у уздужном и у попречном смеру). При томе размак
између дасака може бити у доњој подлози највише 1,22 m (4 стопе), а у горњој
подлози највише 0,10 m (4 палца). Уместо подлога од дасака могу се поставити и
подлоге од јаког платна, и то тако да се комади платна, на спојевима,
прекривају најмање за 0,50 m (20 палаца). 


IV.
Завршна одредба 


Члан
22. 


Овај правилник ступа
на снагу по истеку 30 дана од дана објављивања у „Службеном листу СФРЈ”. 





Бр 774


30. марта 1963. године


Београд


Секретар


за саобраћај и везе.



Марин Цетинић, с.р.



