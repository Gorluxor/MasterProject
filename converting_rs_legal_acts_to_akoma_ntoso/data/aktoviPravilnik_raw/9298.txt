


	
	Zakon


	
				На основу члана 55. став 2. Закона о заштити становништва од заразних болести („Службени гласник РС”, број 15/16), 
				Министар здравља доноси
				ПРАВИЛНИК 
				о ближим условима за обављање делатности пружања хигијенских услуга, као и начину спречавања и преношења заразних болести 
				"Службени гласник РС", број 40 од 27. априла 
				2017.
				1. Предмет Правилника
				Члан 1.
				Овим правилником прописују се ближи услови у погледу кадрова, просторија, уређаја и опреме којe морају испуњавати правна лица и предузетници који обављају делатност пружања хигијенских услуга, као и начин поступања којим се спречава појава и преношење заразних болести приликом пружања тих услуга.
				2. Просторије, кадар и опрема
				Члан 2.
				Просторије објекта у којем се пружају хигијенске услуге морају бити функционално повезане и подељене на посебне просторне целине уколико се у објекту пружају различите услуге и не могу бити повезане са просторијама које се користе за становање и обављање друге делатности. 
				Члан 3.
				Зидови, преградни зидови између одељења и таванице у објекту морају бити од чврстог материјала, равни, глатке површине и без оштећења, беле или неке друге светле боје. 
				Подови у објекту морају бити од чврстог, водонепропустивог материјала, равни, без оштећења, погодни за хигијенско одржавање (чишћење, прање, дезинфекцију и не смеју бити клизави).
				Члан 4.
				Објекат за пружање хигијенских услуга има:
				1) радну просторију; 
				2) издвојен простор за чекаоницу са столицама и вешалицом; 
				3) помоћну просторију (за смештај употребљеног рубља, прљаве радне одеће, одлагање прибора и средстава за одржавање хигијене просторија, по потреби за смештај машине за прање и сушење рубља);
				4) издвојен простор у радној просторији за држање чистог рубља и предмета опште употребе који се користе при пружању хигијенских услуга;
				5) простор са одговарајућим ормарима и полицама за чување прибора и средстава који се користе у обављању делатности 
				6) санитарни чвор са предпростором.
				Члан 5.
				Уколико се у истом објекту пружају различите хигијенске услуге просторије морају бити физички одвојене у посебне просторне и функционално повезане целине.
				Изузетно од става 1. овог члана у случају пружања сродних услуга просторије за пружање хигијенских услуга могу бити одвојене параванима који морају бити светлих боја и у чистом стању. 
				Објекaт који има радну просторију мању од 14 m² (два места за пружање хигијенских услуга) уместо просторије из члана 4. став 1. тачка 3) овог правилника, може имати издвојен простор у радној просторији. 
				У објекту у коме има више од пет запослених лица обезбеђује се санитарни чвор са предпростором и одвојеним кабинама за жене и мушкарце. 
				Члан 6.
				Санитарни чвор и предпростор морају бити опремљени уређајима, прибором и средствима за одржавање личне хигијене (у кабини санитарног чвора држач са тоалет папиром, у предпросторији поред уређаја за прање руку – средство за прање руку и држач са папирним убрусом или уређај за сушење руку – феномат).
				Члан 7.
				Објекат за пружање хигијенских услуга опрема се опремом, уређајима, радним прибором и средствима који су неопходни за обављање одређене услуге у складу са правилима струке и добром хигијенском праксом.
				Пешкири, чаршави и друго рубље објекта за пружање хигијенских услуга морају бити машински опрани, испеглани и користе се искључиво једнократно изузев ако се преко чаршава на лежајевима користе подметачи за једнократну употребу. 
				Запослена лица користе чисту, неизгужвану једнообразну радну одећу у боји која не прикрива нечистоћу. 
				У радној просторији објекта у коме се пружају фризерске и козметичке услуге мора се налазити умиваоник са текућом топлом и хладном водом, те прибором и средствима за фризерске и козметичке услуге и хигијену руку. Број умиваоника одређен је бројем места за пружање услуга.
				Канте за отпатке морају бити са поклопцем и механизмом за отварање на ножни погон.
				У просторијама објекта мора се редовно обављати проветравање, чишћење, прање, дезинфекција, кречење, а по потреби предузимају се и друге мере за спречавање штетних утицаја на здравље лица која у објекту бораве. 
				Члан 8.
				У оквиру пружања хигијенских услуга у објекту се предузимају мере за спречавање преношења узрочника заразних болести: 
				1) заштита коже корисника услуге обавља се коришћењем подметача за једнократну употребу на столицама и лежајевима;
				2) обавезно коришћење одговарајуће наменске траке испод огртача код фризерских услуга; 
				3) прибор који се употребљава након сваког третмана мора бити очишћен и опран средством за прање, а у складу са потенцијалним ризиком по здравље радника и корисника услуге дезинфикован и стерилисан. Обавезна је стерилизација прибора за пружање услуга којима се нарушава интегритет коже и слузокоже (козметичке услуге, педикир, маникир, пирсинг, тетоважа и сл.);
				4) електрични апарати (машинице и сл.) након употребе морају бити темељно очишћени, третирани ефикасним прописно регистрованим дезинфицијенсом који има бактериолошко, фунгицидно и вируцидно дејство а према упутству произвођача; 
				5) дезинфекција прибора врши се потапањем очишћеног прибора у дезинфекциони раствор који се налази у одговарајућој посуди према упутству произвођача прибора, дезифицијенс који се користи мора бити прописно регистрован и да има бактериолошко, фунгицидно и вируцидно дејство, а према упутству произвођача;
				6) забрањена је вишекратна употреба бријача са оштрим ивицама, а дозвољена је употреба само бријача за једнократну употребу који се могу адекватно одстранити након употребе;
				7) стерилизација очишћеног и дезинфикованог прибора врши се у атестираном сувом стерилизатору или у аутоклаву;
				8) кoнтрoлa стeрилизaциje приликoм oбaвљaњa свaкe стeрилизaциje врши сe физичкoм, хeмиjскoм или биoлoшкoм мeтoдoм кoнтрoлe стeрилизaциje; 
				9) атeстирaњe и кoнтрoлa aутoклaвa и сувoг стeрилизaтoрa врши сe у склaду сa пoтрeбoм, a нajмaњe jeдaнпут гoдишњe;
				10) редовно одржавање простора, дезинфекцијом радних површина;
				11) обавезно одржавање хигијене запослених лица и коришћење заштитне опреме у току пружања услуге;
				12) третирање унутрашњих површина соларијума пре сваке употребе дезинфекционим средством према упутству произвођача. 
				Члан 9.
				Пре пружања услуга тетоваже или пирсинга кожа корисника услуге обавезно се дезинфикује антисептичким средством.
				Тетовирани делови тела заштићују се стерилном газом и хипоалергијским фластером.
				Приликом извођења тетоваже дозвољена је употреба само индустријски произведених боја које имају прописану декларацију и сертификат о исправности. 
				Игле, рукавице, маске, бријачи и маркери за обележавање коже користе се за једнократну употребу.
				Збрињавање контаминираног материјала и другог медицинског отпада врши се у складу са прописима који уређују ову област.
				Подови и друге радне површине просторија у којима се пружају услуге тетоваже и пирсинга морају се пребрисавати и дезинфиковати више пута у току дана. 
				Члан 10.
				Лица запослена у објекту за пружање хигијенских услуга морају да поседују уверење о стеченом основном знању о личној хигијени и мерама заштите од заразних болести.
				Лица која врше хигијенске услуге морају поседовати диплому о стеченом образовном профилу (мушки фризер, женски фризер, педикир, маникир и сл.) или сертификат стручне оспособљености за обављање одређене хигијенске услуге (мушки фризер, женски фризер, козметичар, педикир, маникир, пирсинг, тетоважа и сл.) 
				3. Одржавање хигијене
				Члан 11.
				Правна лица и предузетници у објекту за пружање хигијенских услуга доносе план одржавања хигијене (у даљем тексту: план).
				План мора да садржи податке о томе: ко, где, шта, када, чиме и како обавља чишћење, прање, дезинфекцију и предузимање других мера за спречавање и сузбијање заразних болести и других ризика по здравље људи у објекту за пружање хигијенских услуга као и то ко врши надзор над спровођењем тих активности. 
				Поред података о мерама које се редовно предузимају, план садржи податке и о активностима које се спроводе периодично, као што су: кречење просторија, чишћење вентилације, спровођење дератизације и друге активности.
				О реализацији редовних активности предвиђених планом води се одговарајућа дневна евиденција коју потписује лице које је ту меру извршило. 
				Евиденција из става 4. овог члана води се у унапред припремљеним листама чишћења/дезинфекције а подразумева унос података о времену, месту, средствима и начину употребе и количини средстава за чишћење, дезинфекцију као и име и презиме лица које је обавило чишћење кроз дезинфекцију или предузело другу меру за спречавање и сузбијање ширења заразних болести. 
				4. Завршне одредбе
				Члан 12.
				Даном ступања на снагу овог правилника престаје да важи Правилник о ближим условима у погледу просторија, уређаја и опреме и начину поступања којим се спречава појава и ширење заразних болести приликом пружања хигијенских услуга („Службени гласник РС”, број 47/06).
				Члан 13.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-31/2017-10
				У Београду, 6. априла 2017. године
				Министар,
				асс. др Златибор Лончар, с.р.
	

