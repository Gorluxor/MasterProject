



На
основу члана 20. став 5. Закона о процени утицаја на животну средину („Службени
гласник РС”, број 135/04),

Министар
науке и заштите животне средине доноси



ПРАВИЛНИК

о поступку јавног увида,
презентацији и јавној расправи о студији

о процени утицаја на
животну средину

„Службени
гласник РС”, број 69 од
09.08.2005.





Члан 1.

Овим
правилником ближе се прописује поступак јавног увида, презентације и јавне расправе
о студији о процени утицаја на животну средину (у даљем тексту: студија о процени
утицаја).

Члан 2.

Надлежни
орган обезбеђује јавни увид, организује презентацију и јавну расправу о студији
о процени утицаја.

Излагање
студије о процени утицаја на јавни увид врши се у року од седам дана од дана пријема
захтева за давање сагласности на студију о процени утицаја.

Излагање
студије о процени утицаја на јавни увид се оглашава у дневном, односно локалном
листу на сваком од службених језика који излази на подручју које ће бити захваћено
утицајем планираног пројекта, односно активности и траје најмање 20 дана од дана
обавештавања.

Излагање
студије о процени утицаја на јавни увид може се вршити и путем електронских медија.

Оглашавање
излагања студије о процени утицаја на јавни увид спроводи надлежни орган.

Оглас
о излагању студије о процени утицаја на јавни увид садржи: пун назив органа који
спроводи оглашавање, назив студије о процени утицаја чије се излагање оглашава,
податке о времену и месту излагања студије о процени утицаја на јавни увид, податке
о времену и месту јавне презентације и јавне расправе, начин на који заинтересовани
органи и организације и јавност могу добити информације о студији о процени утицаја
и доставити примедбе, као и друге информације које могу бити од значаја за процес
јавног увида.

Члан 3.

Студија
о процени утицаја се излаже на јавни увид у згради надлежног органа у посебној просторији
или у посебној просторији која је одређена за излагање студије о процени утицаја
на јавни увид.

Ако
сагласност на студију о процени утицаја издаје министарство надлежно за послове
заштите животне средине, односно надлежни орган аутономне покрајине, студија о процени
утицаја се мора изложити и у просторији органа локалне самоуправе на чијој се територији
планира извођење пројекта.

Надлежни
орган дужан је да на улазу у управну зграду истакне на видном месту оглас о излагању
студије о процени утицаја на јавни увид уз тачно наведено време када се може вршити
увид.

Ако
се студија о процени утицаја излаже на јавни увид у посебној просторији, потребно
је на улазу у зграду или у централном холу зграде истаћи обавештење о томе у којој
је просторији студија о процени утицаја изложена на јавни увид и време када се може
вршити увид.

Члан 4.

Надлежни
орган дужан је да свим заинтересованим органима и организацијама и јавности који
врше увид у изложену студију о процени утицаја пружи потребне информације и помоћ
приликом тумачења појединих решења и евентуалног давања примедби и мишљења на студију
о процени утицаја.

Заинтересовани
органи, организације и јавност подносе примедбе и мишљења на изложену студију о
процени утицаја за време трајања јавног увида у писменом облику и предају их надлежном
органу који је изложио студију о процени утицаја на јавни увид.

У
току трајања јавног увида надлежни орган је дужан да води евиденцију о извшеном
јавном увиду (у виду дневника или службене белешке) и која чини саставни део документације
о спроведеном јавном увиду.

Члан 5.

Надлежни
орган обезбеђује вођење записника на јавној расправи у који се уносе све примедбе,
предлози и мишљења дати у току јавне расправе.

У
записник са јавне расправе уносе се подаци о времену и месту одржавања јавне расправе,
свим присутним на јавној расправи и попис свих учесника у дискусији.

Носилац
пројекта учествује у јавној презентацији и јавној расправи о студији о процени утицаја.

У
току јавне расправе сва присутна правна и физичка лица која су поднела примедбе
на студију о процени утицаја у писаном облику могу у одређеном времену образложити
примедбе пред надлежним органом и носиоцем пројекта. На сваку изнету примедбу носилац
пројекта заузима став и јавно га износи пред надлежним органом, подносиоцем примедби
и присутнима на јавној расправи.

Члан 6.

Заинтересовани
органи и организације и заинтересована јавност за време трајања јавног увида подносе
примедбе и мишљења на студију о процени утицаја у писаном облику и предају их надлежном
органу.

Члан 7.

Надлежни
орган у року од 15 дана од дана завршетка јавне расправе, на основу мишљења заинтересованих
органа и организација и заинтересоване јавности, доставља носиоцу пројекта преглед
мишљења са предлозима за измене и допуне студије о процени утицаја.

Носилац
пројекта надлежном органу подноси студију о процени утицаја по потреби измењену
и допуњену са прегледом мишљења и предлозима из става 1. овог члана у року од
15 дана од дана њиховог пријема.

Надлежни
орган у року од 15 дана од дана пријема измењене и допуњене студије о процени утицаја,
доставља техничкој комисији ту студију са систематизованим прегледом мишљења заинтересованих
органа и организација и заинтересоване јавности и извештајем о спроведеном поступку
процене утицаја.

Члан 8.

Овај правилник ступа
на снагу осмог дана од дана објављивања у „Службеном гласнику Републике Србије”.





Број
110-00-6/2005-01

У
Београду, 21. јула 2005. године

Министар,

др
Александар Поповић, с.р.



