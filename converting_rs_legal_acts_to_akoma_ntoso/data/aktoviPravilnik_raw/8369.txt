



На
основу члана 26. став 4. Закона о здравственој заштити животиња
(„Службени гласник Републике Србије”, бр. 37/91),

Министар пољопривреде, шумарства и водопривреде доноси



ПРАВИЛНИК

О УСЛОВИМА
ОПРЕМЉЕНОСТИ ПРИВАТНЕ ВЕТЕРИНАРСКЕ АПОТЕКЕ



"Службени гласник РС",
број 60 од 5. 

октобра 1991.

Члан 1.

Овим правилником прописују се услови у погледу
просторија и опреме приватне ветеринарске апотеке.

Члан 2.

Приватна ветеринарска апотека треба да има најмање:

1. Просторије:

– за издавање лекова,

– за складиштење лекова и помоћних лековитих средстава;

2. Санитарни чвор (ВЦ и лавабо са опремом за прање и
дезинфекцију руку);

3. Простор за гардеробу (посебан или уграђен) са
потребним бројем гардеробних ормара за одећу и обућу радника.

Просторије из става 1. овог члана треба да буду
функционално непосредно повезане.

Просторије из става 1. тачка 1. овог члана треба да
буду осветљене, проветрене и аклиматизоване за правилно и безбедно складиштење
лекова и помоћних лековитих средстава.

Ако приватна ветеринарска апотека складишти и врши
промет запаљивог материјала, отрова и средстава за дезинфекцију, дезинсекцију и
дератизацију потребне су посебне просторије.

Ако су просторије из става 1. овог члана у оквиру
стамбене зграде или стана улаз у пословне просторије мора да буде одвојен од стамбених
просторија.

Члан 3.

Подови и зидови просторија из члана 2. овог правилника
треба да буду изграђени од материјала равних и глатких површина светле боје,
који се лако чисте, перу и дезинфикују.

Опрема за смештај и чување лекова треба да буде
израђена од материјала који се лако чисти и дезинфикује.

Ако се складишти и врши промет запаљивог материјала,
отрова и средстава за дезинфекцију, дезинсекцију и дератизацију просторије и
опрема треба да испуњавају посебне услове прописане за складиштење и промет тих
средстава.

Поред услова из члана 2. и ст. 1. и 2. овог члана,
приватна ветеринарска апотека треба да обезбеди складиштење лекова и других
средстава под условима утврђеним упутством произвођача.

Члан 4.

Приватна ветеринарска апотека од опреме треба да има:
прецизну вагу, беле мантиле, одређен број ормара, полица, фиока, посуда, прибор
за рад, фрижидер од најмање 120 литара, сто и столицу за ветеринара.

Лекови треба да буду сложени по својству и намени.

Члан 5.

Провера испуњености услова за приватну ветеринарску
апотеку утврђених овим правилником, а на основу приложене документације
(технолошко-техничка документација – пројекат израђеног или реконструисаног
објекта, списак опреме и списак запослених лица), врши се на начин утврђен
одредбама Закона о здравствeној заштити животиња које се односе на приватну
ветеринарску праксу.

Члан 6.

Овај правилник ступа на снагу осмог дана од дана
објављивања у „Службеном гласнику Републике Србије”.



Министар

пољопривреде,
шумарства

и водопривреде

др Вељко Симин, с.р.









