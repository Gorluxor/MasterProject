


	
	Zakon


	
				На основу члана 9. став 2. и члана 14. став 3. Закона о метрологији („Службени гласник РС”, брoј 15/16),
				Министар привреде доноси
				ПРАВИЛНИК
				о условима за обављање послова оверавања мерила, начину овлашћивања и вођењу регистра овлашћених тела
				"Службени гласник РС", број 2 од 13. јануара 
				2017.
				 
				Члан 1. 
				Овим правилником ближе се прописују услови које привредни субјект треба да испуњава за обављање послова оверавања мерила, начин испуњавања тих услова, начин овлашћивања, вођење регистра овлашћених тела, као и друга питања везана за рад овлашћених тела.
				Члан 2. 
				Овај правилник примењује се и на друга правна лица која обављају послове оверавања мерила.
				I. УСЛОВИ ЗА ОБАВЉАЊЕ ПОСЛОВА ОВЕРАВАЊА МЕРИЛА
				Члан 3.
				Привредни субјект и друго правно лице које подноси захтев за утврђивање испуњености услова за обављање послова оверавања мерила (у даљем тексту: Подносилац захтева) мора бити регистрован у складу са законом којим се уређује регистрација привредних субјеката.
				Подносилац захтева мора да поседује сертификат о акредитацији прибављен у поступку акредитације у складу са законом, којим се потврђује да је Подносилац захтева акредитован за контролисање мерила и може да обавља послове оверавања само оних мерила која су у складу са обимом акредитације обухваћеним тим сертификатом.
				Члан 4.
				Подносилац захтева мора да има довољан број, а најмање два запослена одговарајуће стручне спреме и радног искуства, у радном односу код Подносиоца захтева на неодређено време са пуним радним временом. 
				Поред лица из става 1. овог члана Подносилац захтева мора да има лице које обавља послове техничког руковођења. 
				Лице из става 2. овог члана мора бити запослено код Подносиоца захтева на неодређено време са пуним радним временом и мора да има стечено високо образовање у оквиру образовно научног поља техничко-технолошких наука или природно-математичких наука на студијама II степена (дипломске академске студије, мастер, специјалистичке академске студије, специјалистичке струковне студије, односно завршене основне студије у трајању од најмање четири године), радно искуство од најмање једне године на пословима пројектовања, производње, прегледа мерила у поступку њиховог оверавања, односно испитивања мерила за које се тражи овлашћивање.
				Остали запослени који обављају послове оверавања мерила морају да имају најмање IV степен стручне спреме техничког или природног смера и радно искуство од најмање једне године на пословима пројектовања, производње, прегледа мерила у поступку њиховог оверавања, односно испитивања мерила за које се тражи овлашћивање.
				Поред лица из ст. 1. и 2. овог члана Подносилац захтева може да има и друга ангажована лица која морају да испуњавају услове из става 4. овог члана.
				Лица из ст. 1, 2. и 5. овог члана обављају послове оверавања мерила само уколико имају положен стручни испит, у складу са законом којим се уређује метрологија (у даљем тексту: Закон).
				Члан 5.
				Услови у погледу просторија односе се на то да просторије Подносиоца захтева морају да испуњавају захтеве из прописа којим су уређени начин и услови оверавања мерила које је предмет оверавања, односно прописа на основу којих се тражи овлашћивање.
				У просторијама Подносиоца захтева у којима се обавља оверавање мерила не могу се обављати други послови у вези са пројектовањем, производњом, прометом, стављањем у употребу, одржавањем и поправком мерила која су предмет оверавања.
				Члан 6.
				Услови у погледу опреме Подносиоца захтева односе се на испуњавање захтева из прописа којим су уређени начин и услови оверавања мерила које је предмет оверавања, односно прописа на основу којих се тражи овлашћивање.
				За опрему која утиче на резултате контролисања мерила, а коју Подносилац захтева користи при оверавању мерила, мора бити обезбеђена метролошка следивост и та опрема се може користити искључиво за послове оверавања мерила и то само од стране Подносиоца захтева као власника опреме или као јединог закупца на основу уговора о закупу опреме.
				За референтне материјале, који се употребљавају за оверавање мерила, мора бити обезбеђена метролошка следивост на одговарајући начин.
				Подносилац захтева, за опрему из овог члана која се користи за послове оверавања мерила ван сопствених просторија, обезбеђује допунска упутства и процедуре за њен адекватан транспорт и коришћење.
				Члан 7.
				Подносилац захтева мора да обезбеди довољне капацитете у погледу запослених и опреме за рад за вршење прегледа, односно жигосања мерила по свим захтевима који му буду поднети у складу са решењем о овлашћивању.
				Члан 8.
				Услов у погледу независности и непристрасности у односу на лица повезана са мерилом које је предмет оверавања значи да су запослени и ангажована лица из члана 4. овог правилника која учествују у пословима оверавања мерила, независни и непристрасни у односу на лица која учествују у пројектовању, производњи, промету, стављању у употребу, одржавању и поправци мерила која су предмет оверавања.
				Запослени и ангажована лица из члана 4. овог правилника која учествују у пословима оверавања мерила, не могу да учествују у активностима које се односе на пројектовање, производњу, промет, стављање у употребу, одржавање и поправку мерила која су предмет оверавања.
				Члан 9.
				Вођење евиденције о захтевима за оверавање и планираним прегледима мерила врши се на прописаном обрасцу у складу са прописом којим се ближе прописује садржина и образац евиденције, као и начин вођења те евиденције и доставља Дирекцији за мере и драгоцене метале (у даљем тексту: Дирекција) најкасније првог радног дана у недељи.
				Вођење евиденције о извршеним прегледима и жигосањима мерила врши се допуном обрасца из става 1. овог члана и доставља Дирекцији 1. и 15. дана текућег месеца.
				На основу евиденције из ст. 1. и 2. овог члана Подносилац захтева сачињава годишњи извештај о раду који доставља Дирекцији најкасније до 31. јануара текуће године за претходну годину. 
				Поред годишњег извештаја о раду из става 3. овог члана, Подносилац захтева на захтев Дирекције доставља и ванредне извештаје о свом раду, као и друге потребне податке.
				Члан 10.
				Лица одговорна за чување, евидентирање и раздуживање државних жигова, као и начин чувања, евидентирањa и раздуживања државних жигова одређује се општим актом Подносиоца захтева.
				Члан 11. 
				Услов у погледу поступања по приговорима и жалбама на рад и донете одлуке односи се на постојање одговарајућег општег акта којим се уређују основне процедуре и поступак одлучивања по приговорима и жалбама на рад.
				Подносилац захтева води евиденцију о приговорима и жалбама на рад, као и евиденцију о одлукама које су донете по приговорима и жалбама.
				Члан 12.
				Услов у погледу поверљивости, односно чувања пословне тајне односи се на утврђивање обавезе запослених и других ангажованих лица да, као пословну тајну, чувају све информације које добију приликом обављања послова оверавања мерила.
				Подносилац захтева уређује начин чувања пословне тајне, у складу са законом.
				Члан 13.
				Услов у погледу осигурања од одговорности за штету значи да Подносилац захтева мора да има закључен уговор о осигурању од одговорности за штету причињену трећим лицима у вези са пословима оверавања мерила.
				Члан 14.
				Подносилац захтева мора да обезбеди испуњеност услова прописаних овим правилником у периоду важења решења о овлашћивању, као и да обавести Дирекцију о свим променама које би могле утицати на испуњеност тих услова, у складу са Законом.
				II. НАЧИН ОВЛАШЋИВАЊА ПОДНОСИОЦА ЗАХТЕВА
				Члан 15.
				Овлашћивање Подносиоца захтева врши се на основу захтева за утврђивање испуњености услова за обављање послова оверавања мерила, у складу са Законом.
				Члан 16.
				Захтев из члана 15. овог правилника садржи нарочито податке о:
				1) пословном имену, односно називу и адреси седишта, организационој структури и претежној делатности Подносиоца захтева;
				2) врсти мерила за чије оверавање се тражи овлашћивање, врсти оверавања тих мерила, опсезима мерења, тачности мерила, класи тачности тих мерила, у складу са метролошким прописом којим се прописују метролошки захтеви и начин утврђивања испуњености метролошких захтева за мерила (у даљем тексту: метролошки пропис) на основу кога се тражи овлашћивање и број службеног гласила Републике Србије у коме је тај пропис објављен;
				3) акредитацији Подносиоца захтева: назив стандарда према коме је акредитован Подносилац захтева, датум додељивања сертификата о акредитацији и датум важења обима акредитације;
				4) стручној оспособљености, oдговорности, овлашћењима и радном искуству запослених и ангажованих лица из члана 4. овог правилника на пословима оверавања мерила;
				5) општем акту којим је уређено обављање послова који се односе на оверавање мерила;
				6) имену, презимену и звању овлашћеног лица одговорног за потписивање уверења о оверавању мерила и решења о одбијању оверавања мерила;
				7) техничким капацитетима, опреми и просторијама у којима ће се обављати послови оверавања мерила и њиховим локацијама;
				8) другим делатностима које обавља Подносилац захтева, укључујући и делатности које би могле утицати на независност и непристрасност подносиоца захтева;
				9) начину на који је Подносилац захтева уредио поступање и одлучивање по приговорима и жалбама на његов рад и донете одлуке;
				10) начину на који је Подносилац захтева уредио чување пословне тајне;
				11) закљученом уговору о осигурању од одговорности за штету причињену трећим лицима у вези са пословима оверавања мерила.
				Уз захтев из става 1. овог члана Подносилац захтева дужан је да достави следећу документацију:
				1) сертификат о акредитацији;
				2) општи акт којим је уређено обављање послова који се односе на оверавање мерила;
				3) акт о именовању лица које обавља послове техничког руковођења као и овлашћеног лица одговорног за потписивање уверења о оверавању мерила и решења о одбијању оверавања мерила;
				4) доказ о положеном стручном испиту запослених и ангажованих лица из члана 4. овог правилника;
				5) уговор о осигурању од одговорности за штету причињену трећим лицима у вези са пословима оверавања мерила;
				6) доказ о плаћеној републичкој административној такси, у складу са законом;
				7) другу документацију којом се доказују наводи из захтева.
				Подносилац захтева о свакој измени акта из става 2. тачка 3) овог члана одмах обавештава Дирекцију и о томе доставља доказ.
				Члан 17. 
				Дирекција доноси решење о овлашћивању Подносиоца захтева, у складу са Законом.
				Решење о овлашћивању из става 1. овог члана, садржи нарочито:
				1) пословно име, односно назив и адресу седишта привредног субјекта и другог правног лица које се овлашћује за обављање послова оверавања мерила (у даљем тексту: Овлашћено тело);
				2) назив метролошког прописа на основу кога се тражи овлашћивање и број службеног гласила Републике Србије у коме је тај пропис објављен;
				3) врсте мерила за чије оверавање се даје овлашћење и њихове називне опсеге;
				4) рок на који се решење издаје, односно датум истека важења решења.
				III. РЕГИСТАР ОВЛАШЋЕНИХ ТЕЛА
				Члан 18.
				У Регистар овлашћених тела (у даљем тексту: Регистар) уписују се нарочито подаци о:
				1) регистарском броју Oвлашћеног тела;
				2) броју и датуму решења о овлашћивању;
				3) пословном имену, односно називу и адреси седишта Oвлашћеног тела;
				4) врстама мерила за чије оверавање се даје овлашћење, њиховим називним опсезима, подацима о тачности мерила, односно класама тачности тих мерила у складу са решењем о овлашћивању;
				5) броју и датуму важења сертификата о акредитацији;
				6) мерној опреми неопходној за обављање послова оверавања мерила у складу са решењем о овлашћивању;
				7) датуму престанка важења решења о овлашћивању;
				8) имену и презимену техничког руководиоца, запослених и других ангажованих лица и њиховим одговорностима и овлашћењима у вези са пословима оверавања мерила и имену, презимену и звању овлашћеног лица за потписивање уверења о оверавању мерила и решења о одбијању оверавања мерила;
				9) ценовнику и акту о давању сагласности на ценовник.
				Подаци о Oвлашћеном телу уписују се у Регистар даном достављања решења о овлашћивању.
				Регистарски број из става 1. тачка 1) овог члана јесте јединствени број Oвлашћеног тела који се додељује том телу приликом његовог првог уписа у Регистар. 
				Јединствени регистарски број из става 3. овог члана садржи ознаку ОМ XXX и представља редни број у Регистру. 
				Члан 19.
				Регистар као јавну књигу, у електронском облику, води министарство надлежно за послове метрологије, а објављује се на интернет страници тог министарства.
				У Регистар се уписују и промене података из члана 18. став 1. овог правилника, а подаци из Регистра се бришу даном престанка важења решења о овлашћивању, даном достављања решења о укидању решења о овлашћивању, односно брисањем Овлашћеног тела из регистра привредних субјеката.
				Брисани подаци из Регистра чувају се у електронском облику, неограничено.
				Након брисања података из Регистра једном додељени регистарски бројеви из члана 18. овог правилника неће се поново додељивати.
				Члан 20.
				Даном ступања на снагу овог правилника престају да важе Правилник о условима за обављање послова оверавања мерила („Службени гласник РС”, бр. 89/10 и 56/12) и Правилник о начину овлашћивања привредних субјеката и других правних лица за обављање послова оверавања мерила и о вођењу регистра овлашћених тела („Службени гласник РС”, број 89/10).
				Члан 21.
				Овај правилник ступа на снагу осмог дана од дана објављивања у „Службеном гласнику Републике Србије”.
				Брoj 110-00-100/2016-07
				У Београду, 27. децембра 2016. године
				Министар,
				Горан Кнежевић, с.р.
	

