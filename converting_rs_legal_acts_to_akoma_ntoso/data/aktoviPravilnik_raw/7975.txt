



	
	На основу члана 25. став 8. Закона о заштити од буке у животној средини („Службени гласник РС”, број 36/09),

	
	Министар заштите животне средине и просторног планирања доноси 

	
	

	
	

	
	ПРАВИЛНИК

	
	о условима које мора да испуњава стручна организација за мерење буке, као и о документацији која се подноси уз захтев за добијање овлашћења за мерење буке

	
	„Службени гласник РС“, број 72 од 8. октобра 2010.

	
	

	
	

	
	Члан 1.

	
	Овим правилником прописују се услови које мора да испуњава стручна организација за мерење буке, као и документација која се подноси уз захтев за добијање овлашћења за мерење буке у животној средини.

	
	

	
	Члан 2.

	
	Мерење буке у животној средини може да врши стручна организација која:

	
	1) има седиште на територији Републике Србије;

	
	2) испуњава услове прописане овим правилником у погледу опреме, простора и кадрова;

	
	3) је акредитована код надлежног акредитационог тела.

	
	Испуњеност услова из става 1. тачка 3) овог члана доказује се на основу додељеног акта о акредитацији којим овлашћено акредитационо тело утврђује компетентност организације да обавља послове из обима акредитације. 

	
	

	
	Члан 3.

	
	Мерење буке у животној средини може да врши стручна организација која поседује опрему у складу са стандардима и има простор за чување и држање опреме и документације. 

	
	Стручна организација треба да има следећу опрему:

	
	1) звукомер, односно систем за мерење или аквизицију података класе 1 према стандарду IEC 61672-1;

	
	2) филтер класе 1 према стандарду IEC 61260;

	
	3) калибратор звука класе 1 према стандарду IEC 60942.

	
	За мерење буке у животној средини звукомер, односно систем за мерење и аквизицију података треба да омогући: аутоматски временски запис еквивалентног нивоа буке Leq, статистичких параметара и филтрирање по терцама и октавама.

	
	Опрема мора да буде еталонирана сваке две године од стране акредитоване лабораторије. 

	
	

	
	Члан 4.

	
	Лице одговорно за потписивање извештаја о мерењу је лице које је запослено у стручној организацији која се овлашћује, мора да има стечено високо образовање на студијама другог степена академских студија (дипломске академске студије – мастер) односно на основним студијама у трајању од најмање четири године, из образовно-научног поља техничко-технолошких наука, медицинских наука или из научне области физичких наука и најмање три године радног искуства на пословима мерења буке.

	
	Лице овлашћено за мерење буке у овлашћеној стручној организацији мора да има најмање стечено високо образовање на студијама првог степена (основне академске студије и основне струковне студије), односно више образовање, из образовно-научног поља техничко-технолошких наука, медицинских наука или из научне области физичких наука и најмање три године радног искуства на пословима мерења буке

	
	

	
	Члан 5.

	
	Захтев за добијање овлашћења за мерење нивоа буке у животној средини (у даљем тексту: захтев) подноси се министарству надлежном за послове заштите животне средине, у складу са законом којим се уређује заштита од буке у животној средини, на обрасцу датом у Прилогу 1, који је одштампан уз овај правилник и чини његов саставни део и који садржи: назив подносиоца захтева, податке о седишту, одговорном лицу у правном лицу и податке који упућују на испуњеност услова за добијање овлашћења за мерење нивоа буке у животној средини. 

	
	Уз захтев се подноси следећа документација:

	
	1) извод из одговарајућег регистра;

	
	2) фотокопија акта о акредитацији;

	
	3) списак запослених за које се тражи овлашћење за мерење буке; 

	
	4) фотокопија радне књижице и дипломе за сваког наведеног запосленог;

	
	5) списак опреме и доказ о власништву опреме;

	
	6) фотокопија уверења о еталонирању опреме;

	
	7) примерак извештаја о извршеном мерењу буке;

	
	8) доказ о уплаћеној административној такси.

	
	

	
	Члан 6.

	
	Даном ступања на снагу овог правилника престају да важе одредбе Правилника о дозвољеном нивоу буке у животној средини („Службени гласник РС”, број 54/92), које се односе на услове које морају да испуне стручне организације за мерење буке. 

	
	

	
	Члан 7.

	
	Овај правилник ступа на снагу осмог дана од дана објављивања у „Службеном гласнику Републике Србије”. 

	
	

	
	

	
	Број 110-00-197/10-02

	
	У Београду, 1. октобрa 2010. године

	
	Министар,

	
	др Оливер Дулић, с.р.

	
	






