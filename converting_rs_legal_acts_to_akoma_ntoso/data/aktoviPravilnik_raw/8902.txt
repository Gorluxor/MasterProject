


	
	Zakon

	


	Редакцијски пречишћен текст
	
	
	На основу члана 136. став 7. Закона о пловидби и лукама на унутрашњим водама („Службени гласник РС”, бр. 73/10 и 121/12), 
	
	Министар саобраћаја доноси
	ПРАВИЛНИК
	о условима, начину и поступку издавања и замене, садржини и обрасцу бродарске књижице и дозволе за укрцавање, лицима и органима надлежним за уношење и оверу података, као и садржини, обрасцу и начину вођења регистра издатих бродарских књижица и дозвола за укрцавање
	
	"Службени гласник РС", бр. 40 од 7. маја 
	2013, 13 од 28. фебруара 2019.
	
	НАПОМЕНА ИЗДАВАЧА: Правилник о изменама и допуни Правилника о условима, начину и поступку издавања и замене, садржини и обрасцу бродарске књижице и дозволе за укрцавање, лицима и органима надлежним за уношење и оверу података, као и садржини, обрасцу и начину вођења регистра издатих бродарских књижица и дозвола за укрцавање 
	("Службени гласник РС", број 13/2019) ступио је на снагу осмог дана од дана 
	објављивања у „Службеном гласнику Републике Србије”, односно 8. марта 2019. 
	године, а примењује се од 1. јула 2019. године (текст Правилника пре допуна 
	из броја 13/2019 можете погледати са десне стране у делу "Верзије 
	пречишћеног текста").
	Предмет уређења
	Члан 1.
	Овим правилником прописују се услови, начин и поступак издавања и замене, садржина и образац бродарске књижице и дозволе за укрцавање, лица и органи надлежни за уношење и оверу података, као и садржина, образац и начин вођења регистра издатих бродарских књижица и дозвола за укрцавање.
	Услови за издавање бродарске књижице и дозволе за укрцавање
	Члан 2.
	Бродарска књижица издаје се лицу које:
	1) је држављанин Републике Србије;
	2) је навршило 15 година живота;
	3) је телесно и душевно способно за обављање одређених послова на броду;
	4) има овлашћење о оспособљености у трговачкој морнарици.
	Приправнику који се укрцава на брод ради стицања пловидбеног стажа потребног за стицање одређеног звања и лицу из члана 4. став 3. овог правилника издаје се бродарска књижица ако испуњава услове из става 1. тач. 1), 2) и 3) овог члана.
	Члан 3.
	Дозвола за укрцавање издаје се лицу које:
	1) је страни држављанин;
	2) је навршило 15 година живота;
	3) је телесно и душевно способно за обављање одређених послова на броду;
	4) има одобрење за стално настањење, односно привремени боравак у Републици Србији;
	5) има одобрење за заснивање радног односа страног држављанина;
	6) има овлашћење о оспособљености у трговачкој морнарици.
	Приправнику који се укрцава на брод ради стицања пловидбеног стажа потребног за стицање одређеног звања и лицу из члана 4. став 3. овог правилника издаје се дозвола за укрцавање ако испуњава услове из става 1. тач. 1), 2), 3), 4) и 5) овог члана. 
	
	Начин и поступак издавања и замене бродарске књижице и дозволе за укрцавање
	Члан 4.
	Бродарска књижица издаје се држављанину Републике Србије који се укрцава као члан посаде брода трговачке морнарице Републике Србије.
	Дозвола за укрцавање издаје се страном држављанину који се укрцава као члан посаде брода трговачке морнарице Републике Србије.
	Бродарска књижица, односно дозвола за укрцавање издаје се и лицима опште службе која се укрцавају на брод трговачке морнарице Републике Србије за извршење послова на броду којима се не обезбеђује пловидба (општа служба – конобари, кувари, собарице, лекари и др.).
	Пре издавања бродарске књижице, односно дозволе за укрцавање утврђује се идентитет лица.
	Члан 5.
	Захтев за издавање бродарске књижице подноси се надлежној лучкој капетанији и садржи податке који се уписују у бродарску књижицу.
	Захтев за издавање бродарске књижице за малолетно лице подноси један од родитеља уз обавезну писану сагласност другог родитеља, односно законског заступника или старатеља. Изузетно, бродарска књижица издаје се и без сагласности другог родитеља, у складу са законом којим се уређују путне исправе. 
	
	Уз захтев за издавање бродарске књижице подносилац захтева прилаже:
	1) фотокопију уверења о држављанству;
	2) фотокопију личне карте или пасоша;
	3) за малолетна лица, фотокопију личне карте или пасоша родитеља подносиоца захтева;
	4) извештај о здравственој способности да је телесно и душевно способан за вршење одређеног посла на броду, издат према прописима којим је уређена здравствена способност члана посаде;
	5) фотокопију овлашћења о оспособљености у трговачкој морнарици;
	6) фотокопију прве, односно претходне бродарске књижице, ако су исте раније издате;
	7) две фотографије димензија 3х3,5 cm.
	Фотокопије исправа из става 3. тач. 1), 2), 3), 5) и 6) овог члана прилажу се уз оригиналне исправе које се подносе на увид кад се захтев предаје лично, односно оверене од надлежног органа за оверу преписа када се захтев подноси поштом.
	Приправници и лица из члана 4. став 3. овог правилника уз захтев за издавање бродарске књижице не подносе исправу из става 3. тачка 5) овог члана. 
	
	Члан 6.
	Захтев за издавање дозволе за укрцавање подноси се надлежној лучкој капетанији и садржи податке који се уписују у дозволу за укрцавање.
	Уз захтев за издавање дозволе за укрцавање подносилац захтева прилаже:
	1) фотокопију исправе којом се утврђује идентитет;
	2) извештај о здравственој способности да је телесно и душевно способан за вршење одређеног посла на броду, издат према прописима којим jе уређена здравствена способност члана посаде;
	3) фотокопију овлашћења о оспособљености у трговачкој морнарици;
	4) фотокопију одобрења за стално настањење, односно за привремени боравак у Републици Србији;
	5) фотокопију одобрењa за заснивање радног односа страног држављанина издато у складу са законом коjим се уређује заснивање радног односа са страним држављанима;
	6) фотокопију прве, односно претходне дозволе за укрцавање, ако су исте раније издате;
	7) две фотографије димензија 3х3,5 cm.
	Фотокопије исправа из става 2. тач. 1), 3), 4), 5) и 6) овог члана прилажу се уз оригиналне исправе које се подносе на увид кад се захтев предаје лично, односно оверене од надлежног органа за оверу преписа када се захтев подноси поштом.
	Приправници и лица из члана 4. став 3. овог правилника уз захтев за издавање дозволе за укрцавање не подносе исправу из става 2. тачка 3) овог члана. 
	
	Члан 7.
	Нова бродарска књижица, односно дозвола за укрцавање издаје се ако: претходној истекне рок на који је издата; се рубрике предвиђене за упис података попуне подацима; се похаба у тој мери да постане неупотребљива; се изгуби; ималац бродарске књижице, односно дозволе за укрцавање промени име или презиме; изглед имаоца бродарске књижице, односно дозволе за укрцавање више не одговара његовом изгледу на фотографији у бродарској књижици, односно дозволи за укрцавање, односно кад се оштети фотографија.
	Члан 8.
	Нестанак или губитак бродарске књижице, односно дозволе за укрцавање у Републици Србији, њен ималац пријављује лучкој капетанији која је издала бродарску књижицу, односно дозволу за укрцавање.
	Нестанак или губитак бродарске књижице, односно дозволе за укрцавање у иностранству, њен ималац пријављује дипломатском или конзуларном представништву Републике Србије, а по повратку у Републику Србију – органу из става 1. овог члана.
	Члан 9.
	Лицу које је изгубило, оштетило или на други начин остало без бродарске књижице, односно дозволе за укрцавање, издаје се нова бродарска књижица, односно дозвола за укрцавање кад се утврде околности губитка или нестанка и после оглашавања у јавним гласилима да је бродарска књижица, односно дозвола за укрцавање изгубљена или на други начин нестала, више не важи.
	Садржина и образац бродарске књижице и дозволе за укрцавање
	Члан 10.
	Бродарска књижица садржи:
	1) натпис: „Република Србија” са утиснутим грбом 
	Републике Србије и назив: „БРОДАРСКА КЊИЖИЦА”;
	2) ознаку и број серије; 
	3) податке о називу лучке капетаније која је 
	издала бродарску књижицу, рок важности, као и број бродарскe књижицe који се 
	састоји од слова и бројева. Прва два слова означавају скраћени назив лучке 
	капетаније која је издала бродарску књижицу, затим се додаје црта и шест 
	цифара, односно под којим редним бројем се води у регистру издатих 
	бродарских књижица;
	4) име, презиме, датум, место рођења и 
	држављанство имаоца бродарске књижице;
	5) место за фотографију, на коју се ставља суви 
	жиг лучке капетаније;
	6) место за печат лучке капетаније, датум издавања 
	и потпис овлашћеног лица; 
	7) податке о исправи на основу које је ималац 
	бродарске књижице потврдио свој идентитет, назив и број исправе и назив 
	органа који је издао исправу;
	8) податке о адреси имаоца бродарске књижице 
	(улица, место и држава);
	9) податке о првој и претходној бродарској књижици 
	имаоца, уколико су исте издали органи Републике Србије (уписује се број 
	књижице, датум издавања и назив лучке капетаније која је исту издала) и 
	напомену лучке капетаније (нпр. подаци о замени бродарске књижице);
	10) податке о овлашћењу о оспособљености имаоца у 
	унутрашњој пловидби (уписују се подаци за који посао на броду и од када је 
	ималац бродарске књижице оспособљен, печат, датум и потпис овлашћеног лица 
	лучке капетаније);
	11) податке о оспособљености имаоца у складу са 
	прописима Централне комисије за пловидбу Рајном (уписују се подаци за који 
	посао на броду и од када је ималац бродарске књижице оспособљен, печат, 
	датум и потпис овлашћеног лица лучке капетаније);
	12) податке о здравственој способности (уписују се 
	подаци о уверењу о здравственој способности имаоца бродарске књижице, 
	здравствена установа која је издала уверење о здравственој способности, 
	датум издавања и рок важења уверења о здравственој способности, оцена 
	здравствене способности, служба на броду коју ималац бродарске књижице може 
	да обавља, печат, датум и потпис лекара који је извршио преглед као и печат, 
	датум и потпис овлашћеног лица лучке капетаније;
	13) податке о времену укрцавања и искрцавања на 
	броду (уписују се подаци о укрцавању, односно искрцавању имаоца бродарске 
	књижице после издавања бродарске књижице, са назнаком имена, односно ознаке 
	брода, ENI броја, заставе припадности, врсте брода, дужине брода у m и снаге 
	мотора у kW, броја путника, имена, презимена и адресе власника брода, датума 
	укрцавања, односно искрцавања, својства у коме је ималац бродарске књижице 
	укрцан, имена, презимена и адресе заповедника брода, места, датума и потписа 
	заповедника брода);
	14) податке о времену пловидбе у линијској 
	пловидби у календарској години са назнаком имена, односно ознаке брода или 
	ENI број брода, пловидбе у km од–преко–до, почетка пловидбе – датум, данима 
	прекида пловидбе, завршетку пловидбе – датум, укупном броју дана пловидбе, 
	имена, презимена и потписа заповедника, контролног уноса лучке капетаније – 
	укупног броја доказаних дана пловидбе који се признаје на овој страни 
	бродарске књижице, назнаку да су унети подаци исправно унети, податке о 
	евентуалној сумњи лучке капетаније о времену пловидбе, доказима на основу 
	којих је сумња отклоњена и датуму подношења доказа, белешку о контроли лучке 
	капетаније, потпис овлашћеног лица и печат лучке капетаније и ако ималац 
	бродарске књижице нема намеру да стиче нова овлашћења – изјаву имаоца 
	бродарске књижице да нема намеру да стиче нова овлашћења о оспособљености у 
	унутрашњој пловидби са датумом и потписом имаоца бродарске књижице, оверену 
	од стране надлежне лучке капетаније);
	15) информације и инструкције за вођење бродарске 
	књижице.
	Изглед бродарске књижице дат је на Обрасцу брoj 1. 
	– Бродарска књижица, који је одштампан уз овај правилник и чини његов 
	саставни део.
	*Службени гласник РС, број 13/2019
	Садржина дозволе за укрцавање
	Члан 11.
	Дозвола за укрцавање садржи:
	1) натпис: „Република Србија” са утиснутим грбом 
	Републике Србије и назив: „ДОЗВОЛА ЗА УКРЦАВАЊЕ”;
	2) ознаку и број серије; 
	3) податке о називу лучке капетаније која је 
	издала дозволу за укрцавање, рок важности, као и број дозволе за укрцавање 
	који се састоји од слова и бројева. Прва два слова означавају скраћени назив 
	лучке капетаније која је издала дозволу за укрцавање, затим се додаје црта и 
	шест цифара, односно под којим редним бројем се води у регистру издатих 
	дозвола за укрцавање;
	4) име, презиме, датум, место рођења и 
	држављанство имаоца дозволе за укрцавање;
	5) место за фотографију, на коју се ставља суви 
	жиг лучке капетаније;
	6) место за печат лучке капетаније, датум издавања 
	и потпис овлашћеног лица; 
	7) податке о исправи на основу које је ималац 
	дозволе за укрцавање потврдио свој идентитет, назив и број исправе и назив 
	органа који је издао исправу;
	8) податке о адреси имаоца дозволе за укрцавање 
	(улица, место и држава);
	9) податке о првој и претходној дозволи за 
	укрцавање имаоца, уколико су исте издали органи Републике Србије (уписује се 
	број дозволе, датум издавања и назив лучке капетаније која је исту издала) и 
	напомену лучке капетаније (нпр. подаци о замени дозволе за укрцавање);
	10) податке о овлашћењу о оспособљености имаоца у 
	унутрашњој пловидби (уписују се подаци за који посао на броду и од када је 
	ималац дозволе за укрцавање оспособљен, печат, датум и потпис овлашћеног 
	лица лучке капетаније);
	11) податке о оспособљености имаоца у складу са 
	прописима Централне комисије за пловидбу Рајном (уписују се подаци за који 
	посао на броду и од када је ималац дозволе за укрцавање оспособљен, печат, 
	датум и потпис овлашћеног лица лучке капетаније);
	12) податке о здравственој способности (уписују се 
	подаци о уверењу о здравственој способности имаоца дозволе за укрцавање, 
	здравствена установа која је издала уверење о здравственој способности, 
	датум издавања и рок важења уверења о здравственој способности, оцена 
	здравствене способности, служба на броду коју ималац дозволе за укрцавање 
	може да обавља, печат, датум и потпис лекара који је извршио преглед као и 
	печат, датум и потпис овлашћеног лица лучке капетаније;
	13) податке о времену укрцавања и искрцавања на 
	броду (уписују се подаци о укрцавању, односно искрцавању имаоца дозволе за 
	укрцавање после издавања дозволе за укрцавање, са назнаком имена, односно 
	ознаке брода, ENI броја, заставе припадности, врсте брода, дужине брода у m 
	и снаге мотора у kW, броја путника, имена, презимена и адресе власника 
	брода, датума укрцавања, односно искрцавања, својства у коме је ималац 
	дозволе за укрцавање укрцан, имена, презимена и адресе заповедника брода, 
	места, датума и потписа заповедника брода);
	14) податке о времену пловидбе у линијској 
	пловидби у календарској години са назнаком имена, односно ознаке брода или 
	ENI број брода, пловидбе у km од–преко–до, почетка пловидбе – датум, данима 
	прекида пловидбе, завршетку пловидбе – датум, укупном броју дана пловидбе, 
	имена, презимена и потписа заповедника, контролног уноса лучке капетаније – 
	укупног броја доказаних дана пловидбе који се признаје на овој страни 
	дозволе за укрцавање, назнаку да су унети подаци исправно унети, податке о 
	евентуалној сумњи лучке капетаније о времену пловидбе, доказима на основу 
	којих је сумња отклоњена и датуму подношења доказа, белешку о контроли лучке 
	капетаније, потпис овлашћеног лица и печат лучке капетаније и ако ималац 
	дозволе за укрцавање нема намеру да стиче нова овлашћења – изјаву имаоца 
	дозволе за укрцавање да нема намеру да стиче нова овлашћења о оспособљености 
	у унутрашњој пловидби са датумом и потписом имаоца дозволе за укрцавање, 
	оверену од стране надлежне лучке капетаније);
	15) информације и инструкције за вођење дозволе за 
	укрцавање.
	Изглед дозволе за укрцавање дат је на Обрасцу брoj 
	2. – Дозвола за укрцавање, који је одштампан уз овај правилник и чини његов 
	саставни део.
	*Службени гласник РС, број 13/2019
	Члан 12.
	Бродарска књижица и дозвола за укрцавање штампају се на српском језику (ћириличко писмо) и на немачком језику, а подаци се уносе на српском језику – штампаним латиничним словима.
	Обрасци исправа из става 1. овог члана штампају се 
	у димензијама 11 x 15 cm са корицама бордо боје са златотиском следећих 
	речи: „РЕПУБЛИКА СРБИЈА” и „БРОДАРСКА КЊИЖИЦА”, односно „ДОЗВОЛА ЗА 
	УКРЦАВАЊЕ”, као и златотиском грба Републике Србије, на папиру са заштитним 
	гиош елементима у светло плавој боји са грбом Републике Србије у позадини, 
	холограмском траком по дужој страни непарне странице и нумерисаним странама.
	Брисани су ранији ст. 3. и 4. (види члан 3. 
	Правилника - 13/2019-19)
	*Службени гласник РС, број 13/2019
	Лица и органи надлежни за уношење и оверу података у бродарску књижицу и дозволу за укрцавање
	Члан 13.
	Податке у бродарску књижицу, односно дозволу за укрцавање, лицима која се укрцавају на бродове унутрашње пловидбе трговачке морнарице Републике Србије, уписују, и то:
	1) податке о укрцавању и искрцавању и о броју дана пловидбеног стажа и пловидбене секторе заповеднику брода – бродар;
	2) податке о укрцавању и искрцавању и о броју дана пловидбеног стажа и пловидбене секторе осталих чланова посаде – заповедник брода;
	3) брисана је (видичлан 4. Правилника - 
	13/2019-19)
	4) податке о здравственим прегледима – овлашћени 
	лекар који је извршио преглед члана посаде брода на основу уверења о 
	здравственој способности, односно овлашћено лице лучке капетаније;
	5) брисана је (видичлан 4. Правилника - 
	13/2019-19)
	6) брисана је (видичлан 4. Правилника - 
	13/2019-19)
	7) остале податке – у Републици Србији лучка капетанија, а у иностранству – дипломатско или конзуларно представништво Републике Србије.
	*Службени гласник РС, број 13/2019
	Члан 14.
	Свако уношење података у бродарску књижицу, односно дозволу за укрцавање оверава се потписом и печатом овлашћеног лица, бродара, заповедника или надлежног органа. Испод потписа исписује се у загради штампаним словима презиме и име потписника.
	Приликом искрцавања члана посаде брода, време трајања рада на броду уписује се у исправе из става 1. овог члана бројевима и словима.
	Члан 15. 
	Надлежна лучка капетанија у складу са законом којим се уређује безбедност пловидбе на унутрашњим водама оверава да подаци о укрцавању или искрцавању унети у бродарску књижицу, односно дозволу за укрцавање издату лицима која се укрцавају или искрцавају са бродова трговачке морнарице Републике Србије одговарају подацима о укрцавању или искрцавању унетим у попис посаде.
	Ако је укрцавање, односно искрцавање извршено у иностранству, оверу из става 1. овог члана врши дипломатско, односно конзуларно представништво Републике Србије.
	Ако заповедник брода укрцава или искрцава лице у луци, односно пристаништу стране државе у којој нема дипломатског или конзуларног представништва Републике Србије, уписаће то укрцавање, односно искрцавање у попис посаде брода, а затим у бродски дневник и у бродарску књижицу, односно дозволу за укрцавање у коју ће уместо овере из ст. 1. и 2. овог члана унети белешку да је укрцавање, односно искрцавање уписано у бродски дневник, са назнаком стране бродског дневника у којој је упис извршен. Такву белешку заповедник брода трговачке морнарице Републике Србије оверава својим потписом и печатом.
	По доласку брода из става 3. овог члана у прву домаћу луку, односно пристаниште или луку, односно пристаниште у држави у којој постоји дипломатско или конзуларно представништво Републике Србије, лучка капетанија или дипломатско или конзуларно представништво ће такође оверити укрцавање, односно искрцавање.
	Оверу укрцавања, односно искрцавања врши орган из става 4. овог члана на основу увида у бродски дневник или извода из бродског дневника потписаног и овереног од стране заповедника брода.
	У случају да је у складу са прописима државе чију 
	заставу брод вије држављанин Републике Србије укрцан као члан посаде тог 
	брода са бродарском књижицом издатом у Републици Србији, оверу укрцавања, 
	односно искрцавања врши лучка капетанија, односно дипломатско или конзуларно 
	представништво на основу увида у извод из бродског дневника потписаног и 
	овереног од стране заповедника тог брода, односно овереног превода тог 
	извода на српски језик. 
	Укрцавање, односно искрцавање за која се подаци не могу утврдити на основу увида органа из става 4. овог члана, не узимају се у обзир приликом овере 
	из ст. 5. и 6. овог члана.
	*Службени гласник РС, број 13/2019
	Члан 16.
	Ималац бродарске књижице, односно дозволе за укрцавање предаје исту на увид лучкој капетанији најмање једанпут у 
	12 месеци почев од дана првог уноса података о броју дана пловидбеног стажа и пловидбеним секторима.
	Лучка капетанија ће уписати контролни податак о броју дана пловидбеног стажа и пловидбеним секторима на за то предвиђено место у бродарској књижици, односно дозволи за укрцавање на основу података које је унео заповедник брода.
	Приликом уноса контролног податка лучка капетанија ће затражити од имаоца бродарске књижице, односно дозволе за укрцавање на увид бродски дневник или извод из бродског дневника потписаног и овереног од стране заповедника брода уколико је уочено да су подаци за поједино путовање непотпуни, или постоји сумња у веродостојност истих.
	Путовања за која подаци не могу да се утврде и након захтева лучке капетаније, не узимају се у обзир приликом уношења контролног податка.
	*Службени гласник РС, број 13/2019
	Садржина, образaц и начин вођења регистра издатих бродарских књижица и дозвола за укрцавање
	Члан 17.
	Евиденција о издатим бродарским књижицама и 
	дозволама за укрцавање води се у облику регистра.
	На првој унутрашњој страни регистра уписује се 
	назив лучке капетаније, пун назив регистра и број књиге, датум када је 
	отворена, као и печат и потпис шефа лучке капетаније.
	Страна регистра садржи: ознаку и број серије; број 
	и датум уписа; број бродарске књижице, односно дозволе за укрцавање; личне 
	податке – име, презиме, датум, место рођења, држављанство, пребивалиште и 
	адреса стана; податке о исправи на основу које је ималац потврдио свој 
	идентитет (назив и број исправе и назив органа који је издао исправу); 
	податке о уверењу о здравственој способности (уписују се подаци о томе која 
	је служба медицине рада издала уверење о здравственој способности, број и 
	датум издавања, рок важења и ограничења); податке о звању – овлашћењу за рад 
	на броду (уписују се подаци о томе ко је исто издао, број, датум и место); 
	податке о оспособљености у унутрашњој пловидби у складу са прописима 
	Централне комисије за пловидбу Рајном; податке о првој и претходно издатој 
	бродарској књижици, односно дозволи за укрцавање имаоца, уколико су исте 
	издали органи Републике Србије (уписује се број, датум издавања и назив 
	органа који је исту издао); податке о одузимању овлашћења (уписују се подаци 
	о одузимању овлашћења за вршење послова на броду, са назнаком органа и броја 
	решења о одузимању овлашћења, као и времена на које је исто одузето).
	Регистар издатих дозвола за укрцавање садржи 
	податке из става 3. овог члана, као и податак о броју и датуму издавања 
	одобрењa за заснивање радног односа страног држављанина.
	Евиденција из става 1. овог члана се води и у 
	електронској форми. 
	Садржина регистра издатих бродарских књижица дата 
	је на Обрасцу брoj 3. – Регистар издатих бродарских књижица, а садржина 
	регистра издатих дозвола за укрцавање дата је на Обрасцу брoj 4. – Регистар 
	издатих дозвола за укрцавање, који су одштампани уз овај правилник и чине 
	његов саставни део.
	*Службени гласник РС, број 13/2019
	Члан 18.
	Саставни део евиденције из члана 17. овог правилника је збирка исправа која се води посебно за сваку страну регистра и садржи захтев и исправе на основу којих је издата бродарска књижица, односно дозвола за укрцавање.
	Књига регистара је у тврдом повезу, димензија 296х210mm, чије су стране нумерисане.
	Члан 19.
	У регистру се не може ништа брисати, додавати или мењати, или на други начин учинити нечитљивим.
	Исправка погрешно уписаних података врши се на тај начин што се текст који се исправљањем мења прецртава тако да остане читљив, а изнад или испод њега уписује нови текст.
	Исправка погрешно уписаних података у регистру извршена на начин из става 2. овог члана мора се оверити потписом овлашћеног лица које је исправку извршило са назнаком датума извршене исправке.
	Ако не постоји могућност да се исправка грешака изврши на начин одређен у ставу 2. овог члана, подаци са те стране преносе се на нову страну регистра и на њој се означава страна са које су подаци пренети. На страни регистра са које су пренети подаци повлачи се коса линија и назначује број стране регистра на коју су подаци пренети.
	Завршне одредбе
	Члан 20.
	Даном ступања на снагу овог правилника престаје да важи Правилник о поморским и бродарским књижицама и дозволама за укрцање („Службени лист СФРЈ”, број 13/81), осим одредаба које се односе на поморску књижицу, односно дозволу за укрцавање за чланове посаде поморских бродова.
	Члан 21.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-00025/2013-06
	У Београду, 22. априла 2013. године
	Министар,
	
	Милутин Мркоњић, с.р.
	ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ПРАВИЛНИКА
	Правилник о изменама и допуни Правилника о 
	условима, начину и поступку издавања и замене, садржини и обрасцу бродарске 
	књижице и дозволе за укрцавање, лицима и органима надлежним за уношење и 
	оверу података, као и садржини, обрасцу и начину вођења регистра издатих 
	бродарских књижица и дозвола за укрцавање: "Службени гласник РС", број 
	13/2019-19
	Члан 8.
	Овај правилник ступа на снагу осмог дана 
	од дана објављивања у „Службеном гласнику Републике Србије”, а примењује се 
	од 1. јула 2019. године.
	
	Прилози
	
	НАПОМЕНА ИЗДАВАЧА: Правилником о изменама и допуни Правилника о 
	условима, начину и поступку издавања и замене, садржини и обрасцу бродарске 
	књижице и дозволе за укрцавање, лицима и органима надлежним за уношење и 
	оверу података, као и садржини, обрасцу и начину вођења регистра издатих 
	бродарских књижица и дозвола за укрцавање ("Службени гласник РС", број 
	13/2019) oбрасци бр. 1, 2, 3 и 4 замењени су новим обрасцима (види 
	Правилника - 13/2019-19).
	
	Листа образаца:
	Образац бр. 
	1 - Бродарска књижица
	Образац бр. 
	2 - Дозвола за укрцавање
	Образац бр. 
	3 - Регистар издатих бродарских књижица
	Образац бр. 
	4 - Регистар издатих дозвола за укрцавање

