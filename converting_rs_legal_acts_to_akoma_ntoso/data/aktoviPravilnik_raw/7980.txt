


	
	Zakon


	На основу члана 11. став 1. Закона о Фонду за заштиту животне средине („Службени гласник РС”, бр. 72/09, 101/11) и члана 14. став 2. тачка 5. Статута Фонда за заштиту животне средине („Службени гласник РС”, број 3/11),
	Управни одбор Фонда за заштиту животне средине Републике Србије, уз претходну сагласност Министарства животне средине, рударства и просторног планирања, доноси
	
	
	ПРАВИЛНИК
	о условима за доделу и коришћење средстава Фонда за заштиту животне средине
	
	"Службени гласник РС", број 10 од 10. фебруара 2012.
	
	
	Опште одредбе
	Члан 1.
	Овим правилником утврђују се услови које морају испуњавати корисници средстава Фонда за заштиту животне средине (у даљем тексту: Фонд), услови и начин додељивања средстава, критеријуми и мерила за оцењивање захтева за додељивање средстава, начин праћења наменског коришћења средстава и уговорених права и обавеза, као и друга питања од значаја за додељивање и коришћење средстава Фонда (у даљем тексту: Правилник).
	Члан 2.
	Корисници средстава Фонда су сва правна и физичка лица која имају седиште, односно пребивалиште на територији Републике Србије (у даљем тексту: корисници средстава).
	Члан 3.
	Средства Фонда користе се у складу са законом, статутом, програмом рада Фонда, као и Националним програмом заштите животне средине, другим стратешким документима, акционим и санационим плановима, а нарочито за: 
	
	1) заштиту, очување и побољшање квалитета ваздуха, воде, земљишта и шума, као и ублажавање климатских промена и заштиту озонског омотача; 
	
	2) санацију одлагалишта отпада, подстицање смањења настајања отпада, рециклажу и поновну употребу отпада; 
	
	3) увођење чистије производње за рад постројења и обављање активности, као и за рано прилагођавање захтевима заштите животне средине; 
	
	4) технологије и производе који смањују оптерећење и загађење животне средине; 
	
	5) заштиту и очување биодиверзитета и геодиверзитета; 
	6) подстицање одрживог коришћења заштићених природних добара; 
	7) унапређивање и изградњу инфраструктуре за заштиту животне средине;
	8) подстицање коришћења обновљивих извора енергије; 
	8а) подстицање примене принципа енергетске ефикасности;
	9) подстицање чистијег транспорта; 
	10) подстицање одрживог развоја;
	11) унапређење система информисања о стању животне средине, праћење и оцењивање стања животне средине, као и увођење система управљања животном средином; 
	
	12) подстицање образовних, истраживачких и развојних студија, програма, пројеката и других активности, укључујући и демонстрационе активности; 
	
	13) финансирање превентивних и интервентних мера у ванредним околностима загађивања животне средине и оспособљавање за реаговање у случају удеса, укључујући рекултивацију и санацију загађеног простора до кога је дошло као последица акцидента, када је узрочник акцидента непознат или у случајевима који искључују одговорност загађивача; 
	
	13а) санацију контаминираног земљишта осиромашеним уранијумом и последица његовог дејства на животну средину;
	14) рекултивацију и санацију историјског загађења (јаловишта, индустријске депоније сл.); 
	
	15) финансирање програма, пројеката и других активности из области основних геолошких истраживања; 
	
	16) финансирање програма еколошког образовања и јачања јавне свести о питањима очувања животне средине и одрживог развоја;
	17) финансирање других активности у складу са законом.
	Активности, намену, висину и расподелу средстава из става 1. тачка 17) овог члана, прописује Влада.
	Фонд може учествовати и у финансирању програма, пројеката и других активности на територији Републике Србије за намене из става 1. овог члана, ако их организују и финансирају међународне организације, финансијске институције и тела или друга страна правна лица. 
	
	Члан 4.
	Годишњим и средњорочним програмом рада Фонда, који се доносе у складу са Националним програмом заштите животне средине и другим стратешким документима у области заштите животне средине, Управни одбор Фонда (у даљем тексту: Управни одбор) за сваку годину утврђује приоритете за доделу средстава.
	Члан 5.
	Корисници средстава Фонда из члана 2. овог правилника морају испуњавати следеће услове:
	1) да имају седиште, односно пребивалиште на територији Републике Србије,
	2) да улажу сопствена средства за финансирање пројеката,
	3) да прихватају услове за финансирање пројеката прописане општим актима Фонда,
	4) да поднесу пријаву за финансирање пројеката,
	5) да са Фондом закључе уговор о коришћењу средстава,
	6) да испуне остале услове прописане јавним конкурсом и општим актима Фонда.
	Члан 6.
	Сопствена средства корисника за финансирање пројеката могу бити:
	– новчана средства корисника,
	– основна средства корисника, људски ресурси, итд. који се користе ради реализације пројеката,
	– средства обезбеђена путем кредита и на други начин у складу са законом,
	– новчана средства других правних и физичких лица која учествују у финансирању пројекта.
	Члан 7.
	Оцењивање пројеката врши се са аспекта значаја пројекта за заштиту, очување, одрживо коришћење и унапређење животне средине и испуњености осталих циљева утврђених Законом о Фонду за заштиту животне средине и посебним прописима.
	Приликом оцењивања пројекта нарочито се узима у обзир општи утицај и значај пројекта за животну средину, финансијски критеријуми и квалитет пројекта.
	Јавним конкурсом се утврђују услови и критеријуми за предметни конкурс.
	Када се средства Фонда додељују у складу са посебним актима Владе (уредбе, програми, закључци итд.) услови и критеријуми за доделу средстава дефинишу се тим актима.
	Облици средстава Фонда
	Члан 8.
	Средства Фонда додељују се корисницима средстава ради финансирања намена утврђених законом као кредити, зајмови, субвенције, подстицајна средстава, дотације, бесповратна средстава и помоћи. 
	
	Средства из става 1. овог члана одобравају се на основу јавног конкурса који објављује Фонд. 
	
	Фонд не расписује јавни конкурс ако као уговорна страна суфинансира реализацију програма, пројеката и других активности, у складу са Законом о Фонду за заштиту животне средине.
	Висину додељених средстава из става 1. овог члана, осим подстицајних средстава, утврђује Управни одбор у складу са критеријумима из члана 7. овог правилника и условима јавног конкурса.
	Влада утврђује висину и услове за доделу подстицајних средстава.
	Ако се ради о пројектима које на територији Републике Србије организују и финансирају међународне организације, финансијске институције и други међународни правни субјекти, учешће средстава Фонда утврђује се уговором који својом одлуком потврђује Управни одбор.
	Начин и услови доделе средстава путем кредита и зајмова утврђују се у сарадњи са финансијским организацијама (Фондом за развој, пословним банкама итд.), преко којих се средства додељују.
	Пријава за финансирање пројекта
	Члан 9.
	Пријава за финансирање пројекта садржи:
	– податке о подносиоцима пријаве,
	– назив и опис пројекта,
	– податке о руководиоцу пројекта који је непосредно задужен за реализацију,
	– укупну процењену вредност пројекта и учешће Фонда у финансирању пројекта,
	– сврху и циљеве пројекта,
	– преглед основних активности у пројекту,
	– податке о степену спремности пројекта и анализу потенцијалних ризика,
	– информације о набавкама које су потребне за спровођење пројекта,
	– време потребно за реализацију пројекта,
	– резултате и ефекте који се очекују.
	Пријава за финансирање прoјеката може да садржи и друге елементе, зависно од специфичности одређених пројеката.
	Члан 10.
	Пријава пројекта подноси се у писменој и електронској форми на прописаном обрасцу.
	Садржину и изглед обрасца пријаве пројекта прописује директор Фонда (у даљем тексту: директор).
	Образац пријаве из става 1. овог члана истиче се на интернет страници Фонда www.sepf.gov.rs.
	Уз пријаву се обавезно прилаже документација која је од значаја за оцену пријаве у складу са условима и критеријумима из члана 7. овог правилника или условима и критеријума јавног конкурса и она чини саставни део пријаве.
	Члан 11.
	У случају да пријава пројекта не садржи све потребне елементе из члана 9. и 10. овог правилника, вратиће се подносиоцу да је исправи или допуни.
	У циљу оцене пројекта Фонд може тражити од подносиоца пријаве да достави додатну документацију и доказе.
	Непотпуну пријаву или пријаву која има друге формалне недостатке Фонд може вратити подносиоцу ради израде додатних анализа, студија, елабората и слично, путем овлашћених стручних лица или стручних организација.
	Подносилац пријаве сноси трошкове из става 3. овог члана.
	Пријава на јавни конкурс која није благовремена не узима се у разматрање.
	Ако подносилац пријаве не поступи по захтеву из става 1. и става 3. овог члана сматраће се да је повукао пријаву за финансирање пројекта, односно пријава се неће разматрати.
	Јавни конкурс
	Члан 12.
	Одлуку о расписивању јавног конкурса, на предлог директора, доноси
	Управни одбор.
	Јавним конкурсом може се предвидети финансирање пројеката на следеће начине:
	– у одређеном апсолутном износу по пројекту,
	– у одређеном проценту према процењеној вредности предмета конкурса,
	– у одређеном проценту према процењеној вредности предмета конкурса, а до ограниченог максималног износа.
	Члан 13.
	Јавни конкурс може бити отворен до одређеног рока или док се не доделе сва средства намењена за финансирање пројеката по јавном конкурсу.
	Уколико је јавни конкурс отворен до одређеног рока Управни одбор на основу записника комисије доноси одлуку о утврђивању ранг листе и појединачне одлуке о додели средстава.
	Уколико је јавни конкурс отворен до расподеле средства намењених за финансирање пројеката по јавном конкурсу не формира се комисија и не утврђује се ранг листа, већ Управни одбор периодично, по пријему пријава које испуњавају услове конкурса, доноси појединачне одлуке о додели средстава. 
	
	Одлука о утврђивању ранг листе, односно информација о додељеним средствима у складу са ставом 4. овог члана објављују се на интернет страници Фонда www.sepf.gov.rs., након доделе средстава предвиђених јавним конкурсом. 
	
	Поступак јавног конкурса
	Члан 14.
	Јавни конкурс за доделу средстава Фонда објављује се у „Службеном гласнику Републике Србије”, једном дневном листу који се дистрибуира на целој територији Републике Србије и на интернет страници Фонда www.sepf.gov.rs.
	Рок за подношење пријава утврђује се конкурсом, с тим да не може бити краћи од 15 дана, од дана објављивања конкурса у „Службеном гласнику Републике Србије”.
	Члан 15. 
	Јавни конкурс обавезно садржи:
	– предмет конкурса,
	– правна и физичка лица која имају право на подношење пријаве,
	– услове и критеријуме,
	– документа која је потребно приложити уз пријаву,
	– место и рок за достављање пријаве,
	– начин реализације додељених средстава,
	– напомену да ће одлука о избору бити објављена на интернет страници Фонда.
	Јавни конкурс може да садржи и друге елементе који се утврђују одлуком Управног одбора.
	Члан 16.
	Након расписивања јавног конкурса који је отворен до одређеног рока, директор решењем именује комисију за отварање и оцену пријава.
	Комисију из става 1. овог члана чини непаран број чланова.
	Комисија врши отварање и оцену пријава и о томе сачињава записник који доставља директору.
	Комисија је обавезна да образложи начин примене критеријума за оцену пријаве, као и разлоге за одбијање пријаве.
	Комисија поступа од дана доношења акта о њеном образовању до окончања послова који су јој поверени актом о образовању.
	Комисија доноси одлуке већином гласова свих чланова, јавним гласањем.
	Члан 17.
	Учесник јавног конкурса може поднети приговор Фонду ради отклањање неправилности у поступку, у року од осам дана од дана истицања одлуке о утврђивању ранг листе, односно информације о додељеним средствима у складу са чланом 13. став 3. овог правилника, на интернет страници Фонда www.sepf.gov.rs.
	Приговор разматра директор.
	Ако се утврди да је приговор основан, директор предлаже Управном одбору измену одлуке о утврђивању ранг листе, односно појединачних одлука о додели средстава.
	Одлука о додели средстава и уговор
	Члан 18.
	Одлуку о додели средстава кориснику средстава, на предлог директора, доноси Управни одбор.
	Одлука о додели средстава обавезно садржи:
	– назив корисника средстава и назив пројекта који се финансира,
	– износ додељених средстава,
	– начин реализације додељених средстава,
	– рок реализације средстава,
	– образложење за доношење одлуке,
	– друге елементе у зависности од конкретног пројекта.
	Одлука се доставља, на захтев корисника средстава, препорученом поштом, факсом или електронском поштом.
	Члан 19.
	На основу одлуке Управног одбора о додели средстава, директор закључује уговор о финансирању пројекта са корисником средстава (у даљем тексту: Уговор).
	Уговор садржи:
	– број и датум одлуке о додели средстава,
	– назив пројекта,
	– износ додељених средстава,
	– начин, рокове и услове за исплату средстава Фонда,
	– обавезе корисника средстава,
	– рок реализације пројекта,
	– одредбу о примени општих аката Фонда на сва питања која нису регулисана уговором,
	– одредбе о контроли и праћењу спровођена уговора,
	– одредбе о раскиду уговора и последицама раскида,
	– судску надлежност у случају спора,
	– остала међусобна права и обавезе.
	Уговор може да садржи и друге одредбе које су од значаја за реализацију конкретног пројекта.
	Члан 20.
	Корисник средстава током реализације пројекта може предложити одређене измене уговора уколико исте нису у супротности са одредбама овог правилника и других општих аката Фонда а од значаја су за реализацију пројекта.
	Уколико Фонд прихвати предложене измене директор ће закључити анекс уговора са корисником средстава.
	Ако се измене односе на садржину одлуке о додели средстава, анекс уговора се не може закључити пре измене одлуке о додели средстава коју доноси Управни одбор.
	Начин преноса средстава
	Члан 21.
	Средства Фонда преносе се на рачун корисника средстава након потписивања уговора, одједном или у траншама.
	Одлуком Управног одбора, односно уговором, може се одредити да се средства преносе на рачун извођача радова, добављача, односно пружаоца услуга које корисник средстава ангажује у циљу реализације пројекта.
	Одлуком Управног одбора, односно уговором пренос средстава Фонда може се условити достављањем доказа о уплати сопствених средстава.
	Уколико корисник средстава непосредно реализује пројекат (без ангажовања извођача радова, добављача, односно пружаоца услуга) дужан је да уз рачуне, односно ситуације, достави изјаву да непосредно реализује пројекат.
	Члан 22.
	Средства Фонда могу се пренети и правном лицу које је одлуком корисника средстава овлашћено за реализацију пројекта.
	Услови преноса средстава из става 1. овог члана исти су као и услови преноса средстава кориснику.
	Рок реализације пројекта
	Члан 23.
	Корисник средстава је дужан да реализује пројекат у складу са планираном динамиком реализације и у року који је одређен одлуком о додели средстава, односно уговором.
	Фонд може, на образложени захтев, одлучити да се продужи рок реализације уколико пројекат није реализован из оправданих разлога.
	Рок реализације се може продужити само једном.
	Уколико корисник средстава не реализује пројекат ни у продуженом року дужан је да у року од 30 дана од дана истека рока реализације достави Фонду завршни извештај.
	Набавке
	Члан 24.
	Корисници средстава Фонда дужни су да примењују одредбе Закона о јавним набавкама и одговорни су за избор понуђача.
	Корисници средстава су одговорни за избор понуђача и када спроводе поступке набавки у складу са другим прописима (међународним, интерним итд.)
	Корисник средстава је дужан да достави Фонду изјаву да у поступку набавке није било приговора.
	Корисник средстава дужан је да достави осталу документацију о спроведеном поступку набавке уз захтев за плаћање или уз извештај.
	Поступак набавке корисник средстава може спровести пре подношења пријаве или у току пројекта.
	У случају да је поступак набавке спроведен пре подношења пријаве пројекта, средства Фонда не могу се користити за рефундацију већ исплаћених рачуна, ситуација итд., а плаћање по издатим неплаћеним рачунима, ситуацијама итд. може се вршити, на начин предвиђен уговором, само уколико се односе на радове, добра и услуге који су одлуком о додели средстава одобрене као део пројекта или пројектних активности.
	Уколико корисник средстава није обвезник Закона о јавним набавкама дужан је да достави писану изјаву о томе и записник у којем се описује начин избора понуђача.
	Средства обезбеђења
	Члан 25.
	Корисници средстава Фонда дужни су да доставе средства обезбеђења као гаранцију за уредно извршење уговорних обавеза.
	Обавеза из претходног става не односи се на органе државне управе и јединице локалне самоуправе, кориснике којима су додељена подстицајна средстава за извршени третман отпада у складу са Уредбом о висини и условима за доделу подстицајних средстава, и кориснике којима се средства преносе након реализације по достављању и прихватању извештаја.
	Корисници средстава дужни су да сносе све трошкове у вези са средствима обезбеђења.
	Фонд прихвата и средства обезбеђења издата од стране извођача радова, добављача, односно пружаоци услуга које корисник средстава ангажује у циљу реализације пројекта.
	У уговору о додели средстава обавезно се наводе средства обезбеђења уговорених обавеза.
	Средства обезбеђења достављају се истовремено са потписивањем уговора.
	Члан 26.
	Као средства обезбеђења извршавања уговорених обавеза могу се користити меница, банкарска гаранција, хипотека, заложно право на покретним стварима, уговорно јемство и друга средстава обезбеђења, у складу са прописима који их уређују.
	Средства обезбеђења кредита и зајмова утврђују се у сарадњи са финансијским организацијама (Фондом за развој, пословним банкама итд.), путем којих се средства додељују.
	Након што Фонд усвоји завршни извештај кориснику средстава Фонда враћају се средства обезбеђења за уредно извршење уговорених обавеза.
	Контрола наменског коришћења средстава Фонда
	Члан 27.
	Корисници средстава Фонда дужни су да додељена средства користе наменски, у складу са одлуком о додели средстава и уговором.
	Уговор о финансирању пројеката мора да садржи одредбе о начинима надзора Фонда над наменским коришћењем средстава и последицама раскида уговора уколико се додељена средства користе ненаменски.
	Члан 28.
	Корисник средстава дужан је да обавести Фонд о:
	– статусним променама,
	– променама својинских односа,
	– промени лица овлашћеног за заступање,
	– промени руководиоца пројекта који је непосредно задужен за реализацију,
	– немогућности даљег финансирања пројекта,
	– непредвиђеним околностима које налажу измене пројекта,
	– осталим околностима које су од значаја за реализацију уговора.
	Члан 29.
	Фонд контролише да ли се додељена средства користе наменски кроз контролу завршног извештаја.
	Фонд може уговором предвидети периодичну контролу наменског коришћења средстава и реализације пројекта.
	Члан 30.
	Периодична контрола наменског коришћења средстава се обавља непосредним увидом стручних служби Фонда и на основу периодичних извештаја и документације достављене од стране корисника средстава.
	Члан 31.
	Стручне службе Фонда могу у свако време вршити непосредну контролу реализације пројеката које Фонд финансира.
	Корисник средстава дужан је да омогући овлашћеним лицима Фонда непосредни увид над реалиизацијом пројекта и увид у документацију.
	Фонд није дужан да унапред обавести корисника средстава о непосредној контроли.
	Завршни извештај
	Члан 32.
	Корисник средстава Фонда дужан је да након реализације пројекта достави
	Фонду завршни извештај ради сагледавања ефеката спровођења пројекта.
	Завршни извештај се доставља најкасније у року од 30 дана након реализације пројекта.
	Завршни извештај треба да садржи преглед предузетих активности при реализацији пројекта, постигнуте резултате, као и финансијске показатеље утрошених средстава, опис промена у реализацији пројекта које утичу на трошкове реализације, сва одступања од плана реализације пројекта, са образложењем.
	Уколико завршни извештај није комплетан вратиће се кориснику средстава ради исправке или допуне у року који не може бити дужи од 30 дана.
	Садржину и изглед обрасца завршног извештаја прописује директор.
	Образац завршног извештаја истиче се на интернет страници Фонда www.sepf.gov.rs.
	Након што Фонд усвоји завршни извештај кориснику средстава враћају се средства обезбеђења за уредно извршење уговорених обавеза.
	Члан 33.
	Након реализације пројекта корисник средстава, на захтев Фонда, дужан је да доставља извештаје о постигнутим резултатима пројекта, у периоду до 5 година након реализације.
	Уколико корисник средстава не поступи по обавези из става 1. овог члана Фонд може ускратити будуће финансирање пројеката за период најдуже до 3 године, почев од дана пријема обавештења о ускраћивању будућег финансирања.
	Раскид уговора
	Члан 34.
	Ако корисник средстава ускрати непосредан увид, ако се у поступку контроле утврди да корисник средстава не извршава уговорене обавезе потпуно и благовремено, ако не достави завршни извештај или ако Фонд не усвоји завршни извештај, Фонд ће раскинути уговор.
	Члан 35.
	У случају раскида уговора Фонд ће обуставити даљу исплату средстава а корисник је дужан да врати Фонду сва средства исплаћена до дана раскида, у року од осам дана од дана пријема обавештења о раскиду уговора, заједно са законском затезном каматом почев од дана пријема средстава до дана повраћаја средстава на рачун Фонда.
	Одредбе претходног става о плаћању законске затезне камате не примењују се у случају споразумног раскида уговора.
	Уговор се може раскинути споразумно само уколико пренета средства нису утрошена супротно намени за коју су додељена.
	У случају споразумног раскида уговора Корисник средстава је дужан вратити Фонду пренета средства у року који се утврђује уговором о споразумном раскиду уговора и који не може бити дужи од 60 дана.
	Члан 36.
	Фонд може, на образложени захтев, корисника средстава ослободити обавезе повраћаја дела средстава која су утрошена наменски, чију висину утврђују стручне службе Фонда.
	Захтев се подноси у року од осам дана од дана пријема обавештења о раскиду уговора.
	Корисник средстава може захтевати да износ наменски утрошених средстава утврде овлашћена стручна лица или организације, при чему сноси све трошкове настале на овај начин.
	У случају да корисник средстава поднесе захтев за ослобађање обавезе повраћаја наменски утрошених средстава, рок из члана 35. став 1. почиње тећи од дана утврђивања износа ненаменски утрошених средстава.
	Члан 37.
	У случају раскида уговора Фонд може кориснику средстава ускратити могућност будућег коришћења средстава Фонда за период најдуже до три године, почев од дана пријема обавештења о раскиду уговора.
	Регистар финансираних пројеката
	Члан 38.
	Фонд је дужан да води регистар финансираних пројеката. У регистру финансираних пројеката обавезно се чувају:
	– пријава пројекта и документација од непосредног значаја за оцену пријаве,
	– одлука о додели средстава и уговор о финансирању пројекта,
	– документација која се односи на средства обезбеђења,
	– документација о извршеним плаћањима,
	– документација која се односи на поступак контроле и завршни извештај. Остала документација везана за финансиране пројекте може се чувати у одвојеним евиденцијама.
	Базе података
	Члан 39.
	Фонд је дужан да води базе података о свим пријавама пројеката, одлукама о додели средстава и закљученим уговорима, извршеним исплатама и резервисаним средствима по основу закључених уговора.
	Директор ближе одређује начин вођења и садржину база података.
	Прелазне и завршне одредбе
	Члан 40.
	Финансирање пројеката који су пријављени и одобрени до ступања на снагу овог правилника окончаће се по одредбама овог правилника.
	Члан 41.
	Ступањем на снагу овог правилника престаје да важи Правилник о условима које морају испуњавати корисници средстава Фонда за заштиту животне средине, условима и начину додељивања средстава, критеријумима и мерилима за оцењивање предлога пројеката и начину праћења наменског коришћења средстава и уговорених права и обавеза („Службени гласник РС”, бр. 8/10, 16/11) и Правилник о начину и условима додељивања кредита Фонда за заштиту животне средине („Службени гласник РС”, број 57/10).
	Члан 42.
	Овај правилник ступа на снагу осмог дана од дана објављивања у „Службеном гласнику Републике Србије.”
	
	Број 110-00-001/2012-01
	У Београду, 2. фебруара 2012. године
	Члан Управног одбора,
	Немања Комазец, с.р.

