


	
	Zakon



	
			На основу члана 253. став 6. Закона o безбедности саобраћаја на путевима („Службени гласник РС”, бр. 41/09, 53/10, 101/11, 32/13 – УС, 55/14, 96/15 – др. закон, 9/16 – одлука УС, 24/18, 41/18, 41/18 – др. закон, 87/18 и 23/19),
			Министар унутрашњих послова доноси
			ПРАВИЛНИК
			о утискивању идентификационих ознака
			"Службени гласник РС", број 41 од 11. јуна 
			2019.
			Уводна одредба
			Члан 1.
			Овим правилником уређују се ближи услови које морају да испуњавају овлашћена правна лица која утискују идентификационе ознаке возила, односно мотора и начин и поступак утискивања (у даљем тексту: утискивање).
			Појмови
			Члан 2.
			Поједини изрази употребљени у овом правилнику имају следеће значење за потребе овог правилника:
			1) идентификационе ознаке на возилу су идентификациона ознака возила (VIN) и идентификациона ознака мотора (у даљем тексту: ИД ознаке);
			2) идентификациона ознака возила (у даљем тексту: ИД ознака возила – VIN) je јединствен и недвосмислен алфанумерички код који произвођач додељује возилу како би осигурао одговарајућу идентификацију возила и који могу да чине арапске цифре од 0–9 и сва велика слова латинице, осим I, O и Q;
			3) идентификациона ознака мотора (у даљем тексту: ИД ознака мотора) је ознака која је одређена низом слова и бројева којим произвођач јединствено означава мотор и на основу које се могу утврдити техничке карактеристике мотора (могу да је чине арапске цифре од 0–9 и сва велика слова латинице);
			4) типска ознака мотора је саставни део ИД ознаке мотора који означава тип мотора возила;
			5) утискивање је поступак ласерског или механичког означавања – постављања ИД ознака на возило, односно на мотор, као саставни део возила;
			6) одговорно лице за послове утискивања је лице које је у радном односу у правном лицу, које је одговарајућим актом правног лица одређено као одговорно да обезбеди да се утискивање врши на прописан начин и савесно, као и да обезбеди испуњеност осталих прописаних услова; 
			7) поништавање ИД ознаке возила (VIN) је поступак утискивања знака „Х” преко свих видљивих карактера постојеће ИД ознаке која је оштећена;
			8) оштећена ИД ознака је припадајућа ознака коју делимично или у целости није могуће очитати или је била предмет кривичног дела;
			9) идентификација возила је поступак недвосмисленог и поузданог утврђивања припадајуће ИД ознаке возила (VIN), односно ИД ознаке мотора;
			10) форензички преглед је преглед ИД ознаке који, по захтеву за утврђивање ИД ознаке, врше службеници форензике Министарства унутрашњих послова (у даљем тексту: Министарство), у циљу утврђивања њеног садржаја; 
			11) вештачење је поступак којим се утврђује ИД ознака возила (VIN), који могу вршити службеници Министарства на пословима вештачења или овлашћени судски вештак за област вештачења ИД ознака;
			12) странка је власник возила или лице које он овласти, које подноси захтеве и документа потребна за утврђивање ИД ознака, утискивање и друге радње потребне за технички преглед, регистрацију возила, односно друге прописане поступке.
			Изузетно од тач. 1) и 2) овог члана, ИД ознакама се сматрају и ознаке које су одређене и утиснуте на основу акта надлежног органа (нпр. тзв. „ПУС” ознака). 
			Услови за обављање послова утискивања 
			Члан 3.
			Утискивање може вршити правно лице које испуњава услове прописане овим правилником и које добије одговарајуће овлашћење. 
			Члан 4.
			За обављање послова утискивања може се овластити правно лице које испуњава следеће услове:
			1) да је овлашћено за вршење техничког прегледа возила у складу са Правилником о техничком прегледу возила („Службени гласник РСˮ, бр. 31/18 и 70/18) или je произвођач односно представник произвођача возила у Републици Србији;
			2) да поседује објекат по основу власништва или уговора о закупу, у коме се налази простор за утискивање минималних димензија: дужине 10 m, ширине 4 m и висине 3 m;
			3) да поседује хоризонталну подлогу у објекту или поред објекта минималних димензија: дужине 20 m и ширине 4 m, која је изграђена од савременог коловозног застора и није део јавне површине (пут, тротоар или паркинг); 
			4) да има административну канцеларију;
			5) да има потребну опрему и средства за обављање делатности, и то:
			(1) рачунарску опрему за вођење евиденције утиснутих ИД ознака,
			(2) дигитални фотоапарат за документовање утискивања,
			(3) ласерски штампач за утискивање трајне, неизбрисиве ознаке, таквих карактеристика да омогућава утискивање словних и бројних ознака одређене висине и дубине прописаних овим правилником, 
			(4) сет нумератора за механичко утискивање латиничке абецеде и арапских цифара (минималне висине карактера 6 mm за возила НДМ до 3,5 t и 10 mm за возила чија је НДМ преко 3,5 t), 
			(5) ситан аутомеханичарски алат;
			6) да за рад на пословима утискивања има запослено лице у сталном радном односу које има најмање средњу стручну спрему саобраћајног, машинског или електротехничког смера, које није под истрагом и које није осуђивано за кривична дела за која се гони по службеној дужности.
			Члан 5.
			Захтев за добијање овлашћења за утискивање у писаној форми подноси се организационој јединици саобраћајне полиције у седишту Министарства. Уз захтев се, у складу са законом којим се уређује општи управни поступак, прилажу оригинали или оверене фотокопије одговарајућих докумената којима се доказује испуњеност услова из члана 4. овог правилника. 
			Испуњеност услова за добијање овлашћења организациона јединица из става 1. овог члана утврђује у сарадњи са организационом јединицом форензике у седишту Министарства, на основу приложених доказа и непосредног увида који се врши у пословном простору подносиоца захтева.
			Утискивање ИД ознака овлашћено правно лице врши у објекту за возила НДМ до 3,5 t, а на подлози за возила НДМ преко 3,5 t.
			Решења о испуњености услова за утискивање доноси организациона јединица из става 1. овог члана.
			Ако у току важења издатог овлашћења наступе промене у чињеничном стању из члана 4. овог правилника, на основу кога је утврђено да су испуњени услови за добијање тог овлашћења, правно лице без одлагања обавештава организациону јединицу из става 1. овог члана о променама које су наступиле. 
			Ако у току важења издатог овлашћења правно лице не врши утискивање на прописан и савестан начин, односно када престане да испуњава услове из члана 4. овог правилника, организациона јединица из става 1. овог члана ће одузети то овлашћење.
			О издатим и одузетим овлашћењима за утискивање организациона јединица из става 1. овог члана води посебну евиденцију. 
			Захтев за утврђивање ИД ознаке
			Члан 6.
			Ако се на техничком прегледу у поступку идентификације, за возила која су уписана у јединствени регистар возила, утврди да је ИД ознака оштећена, технички преглед ће издати извештај о ИД ознаци на прописаном обрасцу (Образац 1).
			Странка на основу извештаја о ИД ознаци подноси захтев за утврђивање ИД ознаке надлежној подручној полицијској управи, односно полицијској станици према месту пребивалишта, односно седишта власника возила. Захтев се подноси на прописаном обрасцу (Образац 2).
			Уз захтев из става 2. овог члана прилажу се: извештај о ИД ознаци, доказ о плаћеној прописаној републичкој административној такси, доказ о плаћеној накнади за форензички преглед ИД ознаке, одговарајући доказ о пореклу и власништву возила (нпр. очитана саобраћајна дозвола, уверење из службене евиденције возила).
			Изузетно, у оправданим случајевима, на захтев странке, форензички преглед може извршити и друга организациона јединица Министарства у чијем су делокругу послови форензике, која није у месту пребивалишта странке.
			Обрасци 1 и 2 одштампани су уз овај правилник и чине његов саставни део.
			Форензички преглед
			Члан 7.
			Форензички преглед врше полицијски службеници организационе јединице Министарства подручно надлежне за послове форензике. 
			Приликом форензичког прегледа процењује се да ли је потребно утискивање, о чему се издаје Потврда о извршеном форензичком прегледу (Образац 3) коју сачињава и потписује форензички техничар и руководилац организационе јединице из става 1. овог члана, а оверава печатом.
			Потврда из става 2. овог члана се сачињава у четири примерка, од којих се три издају странци, а један задржава организациона јединица која је извршила форензички преглед. 
			Уколико је у потврди из става 2. овог члана назначено да утискивање није потребно, из разлога што је форензичким прегледом утврђено да су утиснуте ИД ознаке видљиве, возило/мотор се сматра идентификованим, односно привредно друштво које је овлашћено за вршење техничког прегледа је у обавези да на основу те потврде упише ИД ознаку возила (VIN) или ознаку мотора у регистрациони лист.
			О извршеним форензичким прегледима води се евиденција. 
			Образац 3 одштампан је уз овај правилник и чини његов саставни део.
			Члан 8.
			Ако је у потврди из члана 7. став 2. назначено да је потребно извршити утискивање, странка се упућује у овлашћено правно лице ради утискивања. 
			Члан 9.
			Ако се приликом форензичког прегледа не утврди ИД ознака возила (VIN), на захтев странке и о трошку исте, може се извршити вештачење, ради утврђивања идентитета возила.
			Уколико се странка определи за вештачење од стране Министарства, захтев за вештачење подноси се организационој јединици која је извршила форензички преглед, уз потпис странке. У том случају, странка мора доставити доказ о уплати прописане накнаде организационој јединици која је извршила форензички преглед, у року од осам дана од дана подношења захтева. Извештај о вештачењу се доставља организационој јединици која је извршила форензички преглед.
			Извештај о вештачењу који сачини други изабрани вештак странка доставља организационој јединици која је извршила форензички преглед у року од 45 дана од дана извршеног вештачења.
			На основу извештаја о вештачењу којим је утврђена ИД ознака, организациона јединица која је издала потврду врши поновни форензички преглед и издаје потврду о извршеном форензичком прегледу у којој накнадно уноси утврђену ИД ознаку са датумом наведеним у извештају о вештачењу. Накнадни унос ИД ознаке возила (VIN) утврђене вештачењем потписује форензички техничар и руководилац организационе јединице из члана 7. став 1. овог правилника и оверава печатом.
			Члан 10.
			Ако приликом форензичког прегледа није у потпуности очитана ИД ознака мотора, нити се може утврдити типска ознака мотора, издаје се потврда у којој се констатује да ИД ознака мотора није утврђена.
			Уколико форензичким прегледом није могуће у потпуности утврдити ИД ознаку мотора, али је утврђена типска ознака мотора, у потврди о извршеном форензичком прегледу ће бити наведено да је потребно утиснути нову ИД ознаку мотора, која се састоји од типске ознаке мотора и последњих седам знакова из ИД ознаке возила (VIN).
			У случају из става 1. овог члана, странка је у обавези да прибави потврду произвођача или представника произвођача возила у Републици Србији о типској ознаци мотора који је уграђен у предметно возило у року од 30 дана од издавања потврде из става 1. овог члана.
			На основу потврде произвођача или представника произвођача возила у Републици Србији којом је утврђена типска ознака мотора, организациона јединица која је издала потврду о форензичком прегледу, у издату потврду накнадно уноси утврђену ИД ознаку мотора која се састоји од типске ознаке мотора заједно са седам последњих знакова ИД ознаке возила (VIN), која ће се утиснути на мотору. Поред накнадно утврђене ИД ознаке мотора уносе се подаци о датуму издавања потврде и издаваоцу потврде. Накнадни унос ИД ознаке мотора потписује форензички техничар и руководилац организационе јединице из члана 7. став 1. овог правилника и оверава печатом.
			Утискивање 
			Члан 11.
			На основу потврде о извршеном форензичком прегледу којом је констатовано да је потребно утискивање овлашћено правно лице утискује ИД ознаку возила (VIN) и/или ИД ознаку мотора. 
			Пре утискивања нове ИД ознаке возила (VIN) врши се поништавање постојеће ИД ознаке возила (VIN).
			Утискивање се врши ласерским штампачем. Ако то физички није могуће, исто ће бити извршено средствима за механичко утискивање (нумератори).
			ИД ознака возила (VIN) се утискује на равној подлози, непосредно поред постојеће (оштећене) ИД ознаке возила (VIN). ИД ознака возила (VIN) се утискује равномерно, у низу и без размака, у једном реду, а изузетно у два реда.
			Изузетно, ИД ознака возила (VIN) може се утиснути на делу возила који се не може одвојити од каросерије возила без разарања, односно на предњој десној шољи амортизера возила или на другом за то погодном месту на десној уздужној оси каросерије возила. 
			Ознака мотора се утискује на блок мотора на равној подлози у низу и без размака, у једном реду, а изузетно у два реда, уколико је могуће непосредно поред оштећене ознаке.
			Поступак утискивања ИД ознака (VIN и ИД ознака мотора) обавезно је документовати са најмање три дигиталне фотографије пре утискивања и три дигиталне фотографије након поступка утискивања, на којима ће се јасно видети возило и детаљи на основу којих се може извршити идентификација возила. 
			Овлашћено правно лице странци издаје Потврду о извршеном утискивању (Образац 4). Потврда се сачињава у четири истоветна примерка, од којих један задржава овлашћено правно лице, а три примерка се уручују странки.
			Након утискивања, странка се обраћа привредном друштву које је овлашћено за вршење техничког прегледа, које је у обавези да на основу потврде о извршеном утискивању исту упише у регистрациони лист.
			Образац 4 одштампан је уз овај правилник и чини његов саставни део.
			Изглед и садржај ИД ознака возила (VIN) и мотора 
			Члан 12.
			На возилу се утискује њему припадајућа ИД ознака возила (VIN) која је утврђена форензичким прегледом или вештачењем.
			На мотору се утискује ИД ознака мотора, која се састоји од типске ознаке мотора (која је утврђена у складу са чланом 10. ст. 1. и 2. овог правилника) и последњих седам знакова ИД ознаке возила (VIN). 
			Карактери ИД ознаке возила (VIN) који се утискују морају бити минималне дужине 6 mm за возила НДМ до 3,5 t и 10 mm за возила чија је НДМ преко 3,5 t. Утиснута ИД ознака мора бити минималне дубине 1 mm.
			Карактери ИД ознаке мотора који се утискују морају бити минималне дужине 6 mm. Утиснута ИД ознака мотора мора бити минималне дубине 1 mm.
			Евиденције које води овлашћено правно лице за утискивање 
			Члан 13.
			О извршеном утискивању овлашћено правно лице води евиденцију у виду регистра. Наведени регистар о утиснутим ИД ознакама се води у облику књиге са чврстим повезом и са нумерисаним странама, а садржај и изглед листова Регистра (Образац 5), одштампани су уз овај правилник и чине његов саставни део. 
			Регистар о утиснутим ИД ознакама се чува трајно. 
			Овлашћено правно лице води евиденцију Потврда о извршеном форензичком прегледу и Потврда о извршеном утискивању, које се чувају десет година. 
			Дигиталне фотографије сачињене пре и након поступка утискивања чувају се у електронском облику, на екстерном диску одвојено од рачунара десет година.
			Када овлашћено правно лице престане да обавља послове утискивања, дужно је да евиденцију о утиснутим ИД ознакама преда територијално надлежној подручној полицијској управи, као и отисак сета нумератора за утискивање.
			Нумератори правног лица које је престало да обавља послове утискивања не смеју бити у употреби.
			Члан 14.
			Податак да је утиснута ИД ознака (VIN и ИД ознака мотора), назив, адреса и матични број овлашћеног правног лица које је извршило утискивање, уписује се у јединствени регистар возила који води организациона јединица Министарства надлежна за послове регистрације возила. 
			Прелазне и завршне одредбе
			Члан 15.
			Правна лица која су вршила утискивање до почетка примене овог правилника, могу да наставе да врше утискивање на начин и према условима који су се примењивали до почетка примене овог правилника, до добијања овлашћења у складу са одредбама овог правилника, а најкасније шест месеци од дана почетка његове примене.
			Правна лица из става 1. овог члана у обавези су да воде евиденцију из члана 13. овог правилника од дана почетка примене овог правилника. 
			Члан 16.
			За сва половна возила која су увезена у Републику Србију у складу са законом, а која нису уписана у јединствени регистар возила до дана почетка примене овог правилника, поступак утискивања спровешће се у складу са одредбама овог правилника.
			Члан 17.
			 Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује истеком 30 дана од његовог ступања на снагу. 
			01 број 4619/19-9
			У Београду, 6. јуна 2019. године
			Министар,
			др Небојша Стефановић, с.р.
			Прилози
			Образац 1 -
			
			Извештај о ИД ознаци
			Образац 2 -
			Захтев 
			за утврђивање
			Образац 3 -
			
			Потврда о извршеном форензичком прегледу
			Образац 4 -
			
			Потврда о извршеном утискивању
			Образац 5 -
			
			Регистар утиснутих идентификационих ознака које води правно лице
	

