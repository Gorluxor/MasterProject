


	
	Zakon


	
			На основу члана 91. став 6. и члана 92. став 7. Закона о путевима („Службени гласник РС”, бр. 41/18 и 95/18 – др. закон.),
			Министар грађевинарства, саобраћаја и инфраструктуре доноси
			ПРАВИЛНИК
			о садржини и начину спровођења независне оцене доприноса јавног пута настанку, односно последицама саобраћајне незгоде
			"Службени гласник РС", број 46 од 26. јуна 2019.
			Члан 1.
			Овим правилником прописује се садржина и начин спровођења независне оцене доприноса јавног пута настанку, односно последицама саобраћајне незгоде која се догодила на јавном путу (у даљем тексту: Независна оцена), састав стручног тима и услове које морају да испуне чланови стручног тима за спровођење Независне оцене.
			Члан 2.
			У случају саобраћајне незгоде са најмање једним погинулим лицем, Министарство надлежно за унутрашње послове доставља извештај о саобраћајној незгоди надлежном управљачу јавног пута, у року од 60 дана од дана настанка саобраћајне незгоде. 
			Након добијања извештаја о саобраћајној незгоди, управљач јавног пута доставља захтев изабраном стручном тиму за утврђивање доприноса пута настанку саобраћајне незгоде са погинулим лицима.
			Стручни тим израђује Извештај о независној оцени доприноса јавног пута настанку, односно последицама саобраћајне незгоде (у даљем тексту: Извештај о независној оцени) и доставља управљачу путa, у року који је захтеван од стране управљача пута, а који не може бити дужи од 30 дана нити краћи од 15 дана.
			Члан 3.
			Стручни тим за утврђивање доприноса пута настанку саобраћајне незгоде се бира од стране управљача јавног пута, спровођењем поступка јавне набавке, која се односи на све саобраћајне незгоде са погинулим лицима које се догоде на путевима којима управља у календарској години.
			Члан 4.
			Стручни тим за спровођење Независне оцене, по добијању захтева са извештајем о саобраћајној незгоди од управљача пута, излази на лице места саобраћајне незгоде како би утврдио све елементе који су могли имати утицај у процесу настанка саобраћајне незгоде и њених последица.
			Стручни тим из става 1. овог члана излази на лице места у истим или сличним условима који су владали у тренутку настанка саобраћајне незгоде.
			Члан 5.
			Стручни тим по добијању захтева са извештајем о саобраћајној незгоди ступа у контакт са подручном организационом јединицом Министарства унутрашњих послова, која је вршила увиђај саобраћајне незгоде, односно обезбеђење лица места саобраћајне незгоде.
			Организациона јединица Министарства унутрашњих послова сарађује са стручним тимом за независну оцену и по захтеву стручног тима даје на увид информације и податке који могу бити од значаја за спровођење независне оцене, у складу са одредбама закона којима се уређују кривични поступак и заштита података о личности.
			Комуникацију и размену информација са организационом јединицом Министарства унутрашњих послова која је вршила увиђај саобраћајне незгоде или обезбеђење лица места саобраћајне незгоде врши руководилац стручног тима.
			Члан 6.
			Све податке о саобраћајној незгоди добијене од стране Министарства унутрашњих послова, стручни тим може користити само у сврху утврђивања чињеница које ће помоћи изради Извештаја о независној оцени.
			Члан 7.
			Независна оцена се спроводи на начин да се утврде сви фактори који су допринели настанку саобраћајне незгоде и њених последица, у односу на сва четири примарна елемента безбедности саобраћаја: човек, возило, пут и околина, са посебним освртом на елемент пут.
			Поред утврђивања фактора који су допринели настанку саобраћајне незгоде и њених последица који се односе на пут, фактори који су допринели настанку саобраћајне незгоде и последица се идентификују и за човека, возило и околину. 
			За сваки од наведених примарних елемената безбедности саобраћаја из става 1. овог члана, утвруђује се могуће постојање примарног или секундарног доприноса настанку саобраћајне незгоде.
			Члан 8.
			Извештај о независној оцени садржи најмање следеће делове:
			1) основни подаци о саобраћајној незгоди;
			(a) место и време настанка саобраћајне незгоде;
			(б) подаци о учесницима саобраћајне незгоде;
			(в) подаци о возилу;
			(г) подаци о путу;
			(д) подаци о временским приликама;
			(ђ) повреде учесника;
			(е) оштећење возила.
			2) анализа настанка саобраћајне незгоде;
			3) опис затеченог стања након обиласка места саобраћајне незгоде од стране стручног тима;
			4) закључна разматрања са посебним освртом на пут као доприносећи фактор саобраћајне незгоде;
			5) предлог мера из групе утицајних фактора које се односе на пут.
			Члан 9.
			Део Извештаја о независној оцени „Основни подаци о саобраћајној незгодиˮ садржи све податке из извештаја о саобраћајној незгоди који је достављен управљачу пута, као и информације и податке које је стручни тим прикупио од организационе јединице Министарства унутрашњих послова која је вршила увиђај саобраћајне незгоде или обезбеђење лица места саобраћајне незгоде.
			Део Извештаја о независној оцени „Анализа настанка саобраћајне незгодеˮ садржи минимум следеће елементе: опис тока догађаја саобраћајне незгоде, анализу и опис трагова на основу доступних података и графички приказ лица места саобраћајне незгоде.
			Део Извештаја о независној оцени „Опис затеченог стања након обиласка места саобраћајне незгоде од стране стручног тимаˮ садржи ближи и шири приказ места догађања саобраћајне незгоде, фотодокументацију сачињену током обиласка места саобраћајне незгоде и анализу свих осталих елемената који према мишљењу стручног тима могу бити од значаја за израду Извештаја и закључна разматрања. Неопходно је да овај део извештаја садржи најмање следеће податке: 
			1) карактеристике коловоза (врста коловоза, стање коловоза, коефицијент трења, неравнине, нагибе, итд.);
			2) геометријске карактеристике пута (карактеристике трасе пута, елементи попречног профила, елементи подужног профила, прегледност, итд.); 
			3) систем за одводњавање;
			4) саобраћајно оптерећење;
			5) саобраћајна сигнализација и јавно осветљење (опис саобраћајних трака, ознаке на коловозу, саобраћајни знакови, смерокази, ограничење брзине, јавно осветљење, итд.);
			6) околина пута и елементи пасивне безбедности (препреке поред пута, заштитна ограда, вегетација,  итд.).
			Део Извештаја о независној оцени „Закључна разматрањаˮ садржи анализу фактора безбедности саобраћаја препознатих у оквиру сва четири примарна елемента безбедности саобраћаја, са посебним освртом на утицај пута и његов допринос настанку и тежини последица саобраћајне незгоде.
			Завршни део Извештаја о независној оцени је предлог мера које се односе на фактор пут, за спречавање сличних типова (врста) незгода на посматраној локацији.
			Члан 10.
			Стручни тим представља Извештај о независној оцени, где је пут допринео настанку, односно последицама саобраћајне незгоде,  надлежном Управљачу јавног пута који је захтевао израду Извештаја.
			За државне путеве који пролазе кроз насеља, Стручни тим из става 1. овог члана Извештај о независној оцени представља и надлежном управљачу општинских путева и улица.
			Уколико стручни тим израђује Извештај о независној оцени на основу захтева управљача општинских путева и улица, Извештај о независној оцени где је пут допринео настанку, односно последицама саобраћајне незгоде,  представља и локалном телу за координацију послова безбедност саобраћаја у локалној самоуправи у којој се догодила саобраћајна незгода.
			Члан 11.
			Стручни тим се састоји од најмање два члана, од којих је један руководилац.
			Најмање један члан стручног тима је лиценцирани ревизор, односно проверавач.
			Руководилац стручног тима је лице са најмање стеченим високим образовањем на мастер академским студијама, односно основним студијама на факултету у трајању од најмање четири године, из области саобраћајног инжењерства друмског саобраћаја. 
			Члан стручног тима је лице са најмање стеченим високим образовањем на мастер академским студијама, односно основним студијама на факултету у трајању од најмање четири године, из области саобраћајног инжењерства друмског саобраћаја или области грађевинског инжењерства (путеви и железнице).
			Најмање један члан стручног тима је лице са најмање стеченим високим образовањем на мастер академским студијама, односно основним студијама на факултету у трајању од најмање четири године, из области грађевинског инжењерства (путеви и железнице).
			Руководилац тима и чланови стручног тима, пре одлуке о именовању, достављају управљачу пута изјаву о независности у којој се изјашњавају да нису били укључени у поступке пројектовања или изградње пута, нити у процес одржавања пута који је предмет израде извештаја. 
			У стручном тиму не може бити лице које је у конкретној саобраћајној незгоди учествовало или је поводом конкретне саобраћајне незгоде ангажовано у циљу покретања преткривичног или вођења кривичног поступка.
			У случају понављања саобраћајне незгоде у периоду од две године на месту на ком је спроведена независна оцена, у стручном тиму не може бити лице које је већ било члан стручног тима која је анализирала допринос пута настанку саобраћајне незгоде, односно тежини последица на том месту.
			Управљач пута може захтевати да се у рад стручног тима, као чланови, укључе и стручњаци других профила. 
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-130/2019-03
			У Београду, 19. јуна 2019. године
			Министар,
			проф. др Зорана З. Михајловић, с.р.
	

