


	
	Zakon



	
			На основу члана 8. став 3. Закона о детективској делатности („Службени гласник РС”, бр. 104/13 и 87/18),
			Министар унутрашњих послова доноси
			ПРАВИЛНИК
			о просторно-техничким условима за обављање детективске делатности
			"Службени гласник РС", број 37 од 29. маја 
			2019.
			Члан 1.
			Овим правилником прописују се ближи услови који се односе на пословни простор за обављање детективске делатности (у даљем тексту: пословни простор), као и физичко-техничке мере за чување збирки података и других евиденција.
			Члан 2.
			Детективска делатност обавља се у пословном простору или у стану који се користи као пословни простор, у складу са прописима.
			Пословни простор користи се, искључиво, за обављање пословних делатности и треба да има површину од најмање 20 m², са одвојеним, простором – за рад детектива и за пријем странака и санитарним чвором.
			Ако се детективска делатност обавља у стану који се користи као пословни простор, поред услова из става 2. овог члана, потребно је да стан има засебан улаз из ходника стамбене зграде у којој се налази или из дворишта стамбене зграде или са улице.
			Пословни простор треба да буде, на видном месту, означен таблом или натписом за истицање пословног назива под којим се обавља детективска делатност. 
			Члан 3.
			У пословном простору, правно лице и предузетник за детективску делатност, у складу са прописима о приватном обезбеђењу, треба да обезбеди постављање техничких средстава за контролу приступа (механичких или електронских), као и противпровалног система и да обезбеди енергетски прикључак за непрекидно и алтернативно напајање електричном енергијом.
			Члан 4.
			Пословни простор, у делу намењеном за рад детектива, треба да буде опремљен неопходном канцеларијском опремом за рад запослених и пријем странака, као и да има могућност успостављања директне везе телефоном/факсом.
			У делу пословног простора намењеном за рад детектива, ради смештаја и чувања предмета у раду и збирки података и других евиденција, мора се налазити метална каса или сеф, који треба да буду опремљени сигурносним механичким или нумеричким бравама, које обезбеђују противпровалну сигурност.
			Члан 5.
			Даном ступања на снагу овог правилника престаје да важи Правилник о пословном простору за обављање детективске делатности и физичко-техничким мерама за чување збирки података и других евиденција („Службени гласник РС”, број 75/15).
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			01 број 5498/19-3
			У Београду, 22. маја 2019. године
			Министар, 
			др Небојша Стефановић, с.р.
	

