


	
	Zakon


	
				На основу члана 110. став 2. Закона о становању и одржавању зграда („Службени гласник РС”, број 104/16), 
				Mинистар грађевинарства саобраћаја и инфраструктуре доноси
				ПРАВИЛНИК
				о условима и документација за издавање и одузимање лиценце за рад непрофитних стамбених организација и начину вођења и садржини Регистра непрофитних стамбених организација
				"Службени гласник РС", број 104 од 22. 
				новембра 2017.
				Предмет правилника
				Члан 1.
				Овим правилником ближе се прописују услови и документација за издавање и одузимање лиценце за рад непрофитне стамбене организације, начин вођења и садржинa Регистра непрофитних стамбених организација.
				Услови за издавање лиценце за рад непрофитне стамбене организације
				Члан 2.
				Лиценца за рад може се издати непрофитној стамбеној уколико испуњава следеће услове:
				1) да су циљеви, односно задаци непрофитне стамбене организације прибављање, управљање и давање у закуп станова намењених за стамбену подршку, управљање и организовање изградње станова на којима се може стећи својина путем куповине под непрофитним условима, као и спровођење програма стамбене подршке у складу са законом којим се уређује становање (у даљем тексту: Закон);
				2) да је организована и уписана у одговарајући регистар као: јавна агенцијa коју је основала јединица локалне самоуправе, стамбена задруга или као друго правно лице;
				3) да лице овлашћено за заступање непрофитне стамбене организације није правоснажно осуђивано за кривична дела против привреде и кривична дела против имовине;
				4) да није донета одлука о престанку рада непрофитна стамбена организација, односно да није отворен поступак стечаја или ликвидације непрофитне стамбене организације;
				5) да непрофитној стамбеној организацији није изречена заштитна мера забране обављања делатности.
				Услови за одузимање лиценце за рад непрофитне стамбене организације
				Члан 3.
				Лиценца за рад се одузима када непрофитна стамбена организација престане да испуњава најмање један од услова из члана 2. овог правилника, као и у случају да послује супротно члану 109. став 3. Закона и/или не достави годишњи извештај из члана 111. Закона.
				Непрофитној стамбеној организацији се одузима лиценца за рад и када се накнадном провером утврди да је издата на основу неистинитих и нетачних података.
				Документација за издавање лиценце за рад непрофитне стамбене организације
				Члан 4.
				Уз захтев за издавање лиценце за рад непрофитне стамбене организације, доставља се следећа документација:
				1. одлукa о оснивању;
				2. статут правног лица;
				3. извод из уписа у одговарајући регистар;
				4. уверење да лице овлашћено за заступање непрофитне стамбене организације није правоснажно осуђивано за кривична дела против привреде и кривична дела против имовине;
				5. потврда да није донета одлука о престанку рада, односно да није отворен поступак стечаја или ликвидације непрофитне стамбене организације;
				6. доказ о уплати таксе за издавање решења о испуњености услова;
				7. попис имовине и обавеза за претходну годину;
				8. финансијски план и план рада за текућу годину.
				Уколико захтев за издавање лиценце за рад подноси стамбена задруга као непрофитна стамбена организација, неопходно је да достави и Задружна правила.
				Непрофитна стамбена организација, по добијању лиценце, доставља и све измене документације из става 1. овог члана. 
				Начин вођења регистра непрофитних стамбених организација
				Члан 5.
				Регистар непрофитних стамбених организација води министарство надлежно за послове становања, у складу са Законом.
				Регистар из става 1. овог члана се води као јединствена евиденција непрофитних стамбених организација по редоследу одобрених захтева за издавање лиценце за рад непрофитне стамбене организација.
				Регистар из става 1. овог члана се води као електронска база података доступна на сајту министарства надлежног за послове становања, заснована на документацији достављеној у папирном и/или електронском облику у којој се објављују јавно доступни подаци и подаци из извештаја које непрофитна стамбена организација доставља у складу са чланом 111. Закона.
				У регистру из става 1. овог члана се не објављују подаци који подлежу заштити података о личности.
				Садржина регистра
				Члан 6.
				У регистар се уписује:
				1. број предмета под којим је заведен захтев за издавање лиценце; 
				2. подаци о непрофитнoj стамбенoj организацији којој је Министарство издало лиценцу (назив, седиште, контакт подаци, лице овлашћено за заступање, ПИБ, матични број, број текућег рачуна);
				3. датум издавања и редни број лиценце;
				4. промене регистрованих података;
				5. подаци о резултатима рада непрофитнe стамбенe организацијe;
				6. датум одузимања лиценце. 
				Саставни део регистра
				Члан 7.
				Саставни део регистра су документа на основу којих је извршен упис података у регистар, која се трајно чувају, у складу са прописима којима се уређује архивска грађа.
				Прелазна и завршна одредба
				Члан 8.
				Даном ступања на снагу овог правилника престаје да важи Правилник о условима за издавање и одузимање лиценце за рад непрофитне стамбене организације и садржини посебног регистра непрофитних стамбених организација („Службени гласник РС”, број 44/10).
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
				Брoj 110-00-00125/2017-12
				У Београду, 17. октобра 2017. године 
				Министар,
				проф. др Зорана З. Михајловић, с.р.
	

