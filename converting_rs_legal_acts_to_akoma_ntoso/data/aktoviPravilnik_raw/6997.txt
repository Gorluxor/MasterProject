


	
	Zakon


	
			На основу члана 25. став 1. Закона о царинској служби („Службени гласник РС”, број 95/18), 
			Министар финансија доноси
			ПРАВИЛНИК
			о поступку издавања службене значке царинским службеницима
			"Службени гласник РС", број 67 од 20. септембра 
			2019.
			Члан 1.
			Овим правилником одређује се поступак издавања службене значке царинским службеницима.
			Члан 2.
			Службена значка садржи угравиран знак Управе царина, као и хоризонталну траку, у основи правоугаоног облика, заобљених крајева, на којој се гравира идентификациони број царинског службеника.
			Члан 3. 
			Службена значка издаје се:
			1) царинском службенику у царинарници који послове радног места обавља у службеном оделу (царинској униформи);
			2) директору, помоћнику директора – координатору, помоћницима директора, стручним консултантима директора, шефу Бироа директора, начелницима организационе јединице за накнадну контролу, за утврђивање порекла робе, за унутрашњу контролу, за интерну ревизију, начелницима у Сектору за контролу примене царинских прописа, управнику царинарнице, координатору послова у царинарници и стручном консултанту управника.
			Царински службеници из става 1. тачка 1. овог члана службену значку носе на сакоу, односно блејзеру, а за време летњег периода, на кошуљи кратких рукава (леви грудни део).
			Царински службеници из става 1. тачка 2. овог члана службену значку носе у кожном повезу уз службену легитимацију. 
			Члан 4. 
			На службену значку урезује се лични идентификациони број царинског службеника. 
			Члан 5.
			Захтев за издавање службене значке подноси управник царинарнице, односно руководилац организационе јединице у седишту Управе царина у којој је царински службеник распоређен (помоћник директора Сектора, руководилац организационе јединице која је ван састава Сектора и управник царинарнице).
			Захтев из става 1. овог члана садржи име и презиме, јединствен матични број грађана (у даљем тексту: ЈМБГ), идентификациони број, назив организационе јединице и радно место царинског службеника, датум подношења захтева и потпис управника царинарнице, односно руководиоца организационе јединице.
			Захтев за издавање службене значке доставља се надлежној организационој јединици у Сектору за финансијске, инвестиционе и правне послове у седишту Управе царина. 
			Члан 6.
			Надлежна организациона јединица у Сектору за финансијске, инвестиционе и правне послове у седишту Управе царина: 
			1) издаје службене значке царинарницама, односно организационим јединицама у седишту Управе царина;
			2) води јединствену евиденцију о издатим и враћеним (раздуженим) службеним значкама;
			3) води евиденцију о несталим службеним значкама за које добије обавештење о нестанку исте од надлежног руководиоца организационе јединице на одговарајућем обрасцу. 
			Евиденција о издатим службеним значкама садржи: редни број, име и презиме, идентификациони број, датум издавања, као и датум враћања (раздужења) службене значке.
			Члан 7.
			Издавање и враћање (раздуживање) службене значке обављају се у царинарници, односно у надлежној организационој јединици у Сектору за финансијске, инвестиционе и правне послове у седишту Управе царина, потписивањем реверса и повратнице, у три примерка, од којих је:
			1) први примерак – за царинског службеника;
			2) други примерак – за досије царинског службеника;
			3) трећи примерак – за надлежну организациону јединицу у Сектору за финансијске, инвестиционе и правне послове у седишту Управе царина. 
			Члан 8.
			Ако царински службеник оштети службену значку, дужан је да је одмах, преко непосредног руководиоца и уз писмено образложење, достави  руководиоцу организационе јединице из члана 6. став 1. овог правилника.
			Ако царински службеник изгуби или на други начин остане без службене значке, дужан је да о томе одмах обавести непосредног руководиоца и службену значку огласи неважећом у службеном гласилу, а доказ о оглашавању, уз писмено образложење достави руководиоцу организационе јединице из члана 6. став 1. овог правилника. 
			Надлежни руководилац организационе јединице, уз захтев за издавање нове службене значке доставља надлежној организационој јединици у Сектору за финансијске, инвестиционе и правне послове у седишту Управе царина и доказе из ст. 1. и 2. овог члана. 
			Члан 9.
			У случају оштећења службене значке, иста се враћа надлежној организационој јединици у Сектору за финансијске, инвестиционе и правне послове у седишту Управе царина и на основу новог захтева издаје се дупликат.
			У случају губитка службене значке додељује се нови идентификациони број царинском службенику и на основу захтева издаје нова службена значка.
			Члан 10.
			Оштећене, као и пронађене, а оглашене неважећим службене значке достављају се надлежној организационој јединици у Сектору за финансијске, инвестиционе и правне послове у седишту Управе царина, ради уништавања.
			Члан 11.
			Царински службеник враћа службену значку: 
			1) ако му је престао радни однос;
			2) ако је распоређен на радно место на којем нема статус царинског службеника;
			3) ако је распоређен на друге послове за чије обављање није прописано ношење службене значке;
			4) за време мировања права и обавеза из радног односа;
			5) за време суспензије;
			6) уколико је значка оштећена.
			Члан 12.
			Уништење враћених (раздужених) службених значки врши Комисија коју образује директор Управе царина.
			Члан 13.
			Службене значке које су привремено враћене (мировање права и обавеза из радног односа, суспензија) чувају се у надлежној организационој јединици у Сектору за финансијске, инвестиционе и правне послове у седишту Управе царина, на начин који одреди њен руководилац. 
			Члан 14.
			Службене значке које су издате царинским службеницима пре дана почетка примене овог правилника настављају да важе, и могу се израђивати по одливку који је урађен и издавати царинским службеницима до истека залиха, а најкасније до 1. септембра 2021. године. 
			Члан 15. 
			Ступањем на снагу овог правилника престају да важе Правилник о изгледу службене значке овлашћених царинских службеника („Службени гласник РС”, брoj 94/06) и Правилник о издавању службене значке овлашћеним царинским службеницима („Службени гласник РС”, бр. 113/07 и 42/12). 
			Члан 16.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00353/2019-08 
			У Београду, 5. септембра 2019. године 
			Министар,
			Синиша Мали, с.р.
	

