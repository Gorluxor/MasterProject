


	Редакцијски пречишћен текст



На основу члана 331. Закона о ваздушној пловидби
(“Службени лист СФРЈ”, бр.
23/78 и 20/79), председник Савезног комитета за саобраћај и везе прописује



ПРАВИЛНИК

О
СТРУЧНОЈ СПРЕМИ, ИСПИТИМА И ДОЗВОЛАМА ЗА РАД СТРУЧНОГ ОСОБЉА КОЈЕ ВРШИ ПОСЛОВЕ
ОД ЗНАЧАЈА ЗА БЕЗБЕДНОСТ ВАЗДУШНЕ ПЛОВИДБЕ

„Службени
лист СФРЈ”, бр. 64 од 14. XI 1980, 63 од 27. XI 1981, 77 од 31. XII 1982.

I.
Опште одредбе

Члан
1.

Овим правилником
прописују се стручна спрема, испити и други услови које мора да испуњава
стручно особље које врши послове од значаја за безбедност ваздушне пловидбе,
начин проверавања стручности тог особља и издавања дозвола за рад, као и
послови које то особље може да врши на ваздухопловним пристаништима и у вези са
ваздухопловима саобраћајне категорије.

Под стручним особљем
из става 1. овог члана подразумева се особље које врши следеће послове:

1) противпожарне
заштите ваздухоплова и аеродрома;

2) снабдевања
ваздухоплова горивом и мазивом;

3) прихвата и
отпреме ваздухоплова, путника и ствари.

Члан
2.

Лицу које има
стручну спрему прописану овим правилником и испуњава здравствене услове
прописане другим прописима, а које положи испит за вршење одређених стручних
послова, издаје се дозвола за рад за самостално вршење тих послова.

Лице које има дозволу
за рад може вршити и посебне стручне послове прописане овим правилником, ако
положи посебан испит за вршење тих послова и ако је то унесено у важећу дозволу
за рад.

Члан
3.

Под стручном
спремом, у смислу овог правилника, подразумевају се завршена одговарајућа школа
и искуство стечено у вршењу одређених послова у трајању прописаном овим
правилником.

II.
Испити

Члан
4.

Испит за стицање,
односно продужавање важења дозволе за рад (у даљем тексту: испит), као и
посебан испит за инструктора, полаже се по прописаном програму пред комисијом
за полагање испита коју образује и чије чланове именује са утврђене листе
стручњака орган надлежан за саобраћај у републици, односно аутономној
покрајини.

Члан
5.

Обим програма за
полагање испита прописује се посебно.

Члан
6.

Комисија за полагање
испита из члана 4. овог правилника (у даљем тексту: комисија) састоји се од
председника и два члана, њихових заменика, а по потреби, и секретара комисије.

Надлежни орган за
саобраћај у републици, односно аутономној покрајини именује председника,
чланове комисије и њихове заменике са листе одговарајућих стручњака из области
за коју се стиче дозвола за рад, коју утврђује на почетку сваке године.

За председника и
чланове комисије, као и за њихове заменике, не могу бити именована лица која
имају стручну спрему нижу од стручне спреме кандидата који полаже испит, нити
лица која су кандидате припремала за полагање испита.

Члан
7.

Комисија ради у
седницама.

О седницама комисије
и о испитима води се записник.

Записник води
секретар комисије, односно члан комисије кога одреди председник комисије.

Записник потписују
председник и чланови комисије, као и секретар ако је именован.

Члан
8.

Организација
удруженог рада, односно кандидат подноси писмену пријаву за полагање испита
органу надлежном за саобраћај у републици, односно аутономној покрајини.

Уз пријаву за
полагање испита организација удруженог рада, односно кандидат подноси доказ
организације удруженог рада да је кандидат обучен за полагање испита, као и
доказе да кандидат испуњава и друге услове прописане за полагање испита.

Члан
9.

Кандидат је дужан да
поднесе писмену пријаву и за полагање поправног испита. Пријава за полагање
поправног испита подноси се на начин на који се подноси пријава за полагање
испита, са позивањем на раније поднесену пријаву.

Члан
10.

Пријава за полагање
испита, односно пријава за полагање поправног испита, мора бити поднесена
комисији најдоцније на 30 дана пре дана утврђеног за полагање испита, односно
за полагање поправног испита.

Члан
11.

По пријему пријаве
за полагање испита, односно пријаве за полагање поправног испита, комисија
утврђује да ли кандидат испуњава услове за полагање испита, односно поправног
испита.

Ако комисија утврди
да кандидат испуњава услове предвиђене за полагање испита, доставља кандидату
позив за испит, у коме се одређују дан и место полагања испита, с тим што дан
полагања испита не може бити одређен у року краћем од 15 дана од дана пријема
позива за испит, осим ако кандидат жели да испит полаже пре тог рока.

Ако комисија оцени
да кандидат не испуњава услове предвиђене за полагање испита, обавештава га о
томе писменим решењем.

Против решења из
става 3. овог члана кандидат има право приговора у року од осам дана од дана
пријема решења. Приговор се подноси преко комисије органу надлежном за саобраћај
у републици, односно аутономној покрајини.

Члан
12.

Ако кандидат на
испиту не покаже задовољавајући успех из једног или два предмета, може полагати
поправни испит из тих предмета у року који не може бити краћи од два месеца од
дана саопштења оцене из предмета које није положио.

Ако кандидат на
испиту не покаже задовољавајући успех из више од два предмета, може поново
полагати испит из свих предмета у року који не може бити краћи од шест месеци
од дана саопштења оцена.

Члан
13.

Успех кандидата на
испиту комисија оцењује оценом „положио” или „није положио”.

Члан
14.

Кандидату који је
положио испит издаје се уверење о положеном испиту.

Уверење о положеном
испиту издаје орган надлежан за саобраћај у републици, односно аутономној
покрајини, а потписују га председник и чланови комисије.

III.
Дозволе за рад

Члан
15.

На захтев лица које
положи испит за вршење одређених стручних послова, орган надлежан за саобраћај
у републици, односно аутономној покрајини издаје дозволу за рад на основу које
то лице може самостално да врши стручне послове за које је положило испит.

На захтев лица које
положи посебан испит за инструктора, уписује се у важећу дозволу за рад да може
самостално да врши инструкторске послове за које је положило посебан испит.

Члан
16.

Образац дозволе за
рад утврђује орган надлежан за саобраћај у републици, односно аутономној
покрајини.

Члан
17.

При вршењу стручног
посла за који му је издата дозвола за рад ималац дозволе мора је, на захтев,
показати савезном ваздухопловном инспектору.

Члан
18.

Захтев за издавање
дозволе за рад мора се поднети у писменом облику у року од 30 дана од дана
положеног испита.

Дозволу за рад
издаје подносиоцу захтева орган надлежан за саобраћај у републици, односно
аутономној покрајини само ако подносилац испуњава услове прописане овим
правилником и здравствене услове утврђене посебним прописом.

Члан
19.

Захтеви из члана 15.
овог правилника садрже личне податке подносиоца захтева (име и презиме, датум и
место рођења, држављанство, занимање и адреса) и назначење врсте дозволе за рад
која се тражи. 

Уз захтеве из става
1. овог члана прилаже се уверење о положеном испиту, односно посебном испиту за
инструктора, као и уверење специјализоване здравствене организације удруженог
рада о здравственој способности подносиоца захтева.

Члан
20.

Ималац дозволе за
рад дужан је да пријави органу који му је издао дозволу за рад сваку промену
која може утицати на правилно и безбедно вршење одређеног стручног, односно
инструкторског посла, а нарочито промену свог здравственог стања која настане
између два редовна лекарска прегледа.

Члан
21.

Дозвола за рад
замењује се новом кад се све рубрике у дозволи предвиђене за уписивање података
попуне, кад се дозвола похаба у тој мери да постане неупотребљива и кад се
изгуби.

Ако дозволу за рад
изгуби или на други начин остане без ње, ималац дозволе дужан је да губитак
дозволе одмах пријави органу који му је издао дозволу и да је огласи неважећом.

IV.
Послови противпожарне заштите ваздухоплова и аеродрома

Члан
22.

Послови организовања
и координирања противпожарне заштите ваздухоплова и аеродрома обухватају:
организовање ватрогасних јединица, израду, усаглашавање и координирање планова
о противпожарној заштити, израду планова обуке и вежби ватрогасних јединица,
израду планова о поступцима за случај удеса и планова система везе, обележавање
кодираних карата рејона аеродрома и израду упутстава за њихово коришћење,
контролу исправности техничке опреме и средстава за гашење пожара и спасавање
путника, чланова посаде, ваздухоплова и других материјалних добара, као и гашење
пожара на ваздухоплову и аеродрому.

Послови
противпожарне заштите ваздухоплова и аеродрома обухватају: спасавање путника,
чланова посаде ваздухоплова, ваздухоплова и других материјалних добара, гашење
пожара ваздушном пеном или прахом путем топа и млазница, употребу центрифугалне
пумпе, употребу апарата под притиском за избацивање сувог праха, употребу
изолационих апарата на компримирани ваздух, вожњу и одржавање ватрогасних
возила и друге ватрогасне технике.

Помоћни послови
противпожарне заштите ваздухоплова и аеродрома обухватају: спасавање путника и
чланова посаде ваздухоплова, гашење пожара, као и друге помоћне послове. Ти се
послови извршавају под надзором командира ватрогасне јединице.

Члан
23.

Послови инструктора
противпожарне заштите ваздухоплова и аеродрома обухватају обуку радника који се
оспособљавају за вршење послова организовања и координирања противпожарне
заштите ваздухоплова и аеродрома и послова противпожарне заштите ваздухоплова и
аеродрома.

Ако се инструктор
противпожарне заштите ваздухоплова и аеродрома налази на листи одговарајућих
стручњака коју утврђује орган надлежан за саобраћај у републици, односно
аутономној покрајини, он може да врши и проверавање стручности радника из става
1. овог члана.

Члан
24.

Послове организовања
и координирања противпожарне заштите ваздухоплова и аеродрома може да врши лице
које има најмање стручну спрему техничара противпожарне заштите, односно
техничара другог смера, који је најмање једну годину вршио те послове под
надзором и који има положен испит и дозволу за рад.

Члан
25.

Послове
противпожарне заштите ваздухоплова и аеродрома може да врши квалификовани
ватрогасац, под условом да је завршио обуку за рад на тим пословима, да је
положио испит и да има дозволу за рад, односно квалификовани радник друге струке
који је најмање једну годину вршио те послове под надзором и који има положен
испит и дозволу за рад.

Члан
26.

Помоћне послове
противпожарне заштите ваздухоплова и аеродрома може да врши лице које има
најмање стручну спрему квалификованог радника, под условом да је посебно
обучено за вршење тих послова.

Организација
удруженог рада за аеродромске услуге издаје потврду да је радник посебно обучен
за вршење помоћних послова противпожарне заштите ваздухоплова и аеродрома.

Члан
27.

Послове инструктора
противпожарне заштите ваздухоплова и аеродрома може да врши радник који има
важећу дозволу за рад, који има најмање три године искуства на пословима
организовања и координирања противпожарне заштите ваздухоплова и аеродрома,
који је положио посебан испит за инструктора и коме је у важећу дозволу за рад
уписано овлашћење за вршење тих послова.

Члан
28.

За вршење послова из
члана 22. ст. 1. и 2. овог правилника полаже се испит који се састоји из
теоријског и практичног дела.

Члан
29.

За вршење помоћних
послова противпожарне заштите ваздухоплова и аеродрома полаже се усмени испит
који се састоји из теоријског дела.

Члан
30.

Градиво за полагање
теоријског дела испита за стицање дозволе за рад за вршење послова из члана 22.
став 1. овог правилника обухвата следеће предмете:

1) ваздухоплов и
његову конструкцију;

2) аеродром и
аеродромски саобраћај;

3) поступке у
случају опасности;

4) ваздухопловне и
ватрогасне прописе;

5) превентивну
противпожарну заштиту;

6) ватрогасну
тактику;

7) основно познавање
прве медицинске помоћи;

8) основно познавање
ваздухопловне метеорологије;

9) познавање рејона
аеродрома и кодираних карата.

Предмети из става 1.
тач. 1, 2, 4, 6. и 7. овог члана полажу се усмено, а предмети из тач. 3, 5. и
8. тог става полажу се писмено.

Практични део испита
је провера стручног знања и оспособљености за спасавање путника и чланова
посаде, као и ваздухоплова и других материјалних добара и за гашење пожара на
ваздухоплову и другим материјалним добрима и провера поступака у случају
опасности.

Члан
31.

Градиво за полагање
теоријског дела испита за стицање дозволе за рад за вршење послова из члана 22.
став 2. овог правилника обухвата следеће предмете:

1) ваздухоплов и
његову конструкцију;

2) познавање рејона
аеродрома и кодиране карте;

3) поступке у
случају опасности;

4) ваздухопловне и
ватрогасне прописе;

5) превентивну
противпожарну заштиту;

6) ватрогасна
возила, ватрогасне пумпе и агрегате;

7) ватрогасну
тактику;

8) средства за
гашење пожара и њихову употребу;

9) основно познавање
прве медицинске помоћи.

Теоријски део испита
полаже се усмено.

Практични део испита
је провера стручног знања и оспособљености за евакуацију и стварање услова за
спасавање и гашење пожара, као и провера поступака у случају опасности.

Члан
32.

Градиво за полагање
испита за вршење помоћних послова противпожарне заштите ваздухоплова и
аеродрома обухвата следеће предмете:

1) ваздухоплов и
његову конструкцију;

2) поступке у
случају опасности;

3) превентивну
противпожарну заштиту;

4) гашење пожара; 


5) основе познавања
прве медицинске помоћи.

Члан
33.

Градиво за полагање
посебног испита за вршење послова инструктора противпожарне заштите
ваздухоплова и аеродрома обухвата следеће предмете:

1) ваздухопловну
технику;

2) ваздухопловна
пристаништа;

3) ватрогасну
технику;

4) поступке у
случају опасности;

5) ваздухопловне и
ватрогасне прописе;

6) методику наставе.

Испит из става 1.
овог члана полаже се усмено.

Члан
34.

Кандидату који је
положио испит за вршење послова из члана 22. ст. 1. и 2. овог правилника орган
надлежан за саобраћај у републици, односно аутономној покрајини издаје дозволу
за рад.

Кандидату који је
положио посебан испит орган надлежан за саобраћај у републици, односно
аутономној покрајини уноси у дозволу за рад овлашћење за вршење послова
инструктора противпожарне заштите ваздухоплова и аеродрома.

Члан
35.

Дозвола за рад из
члана 34. овог правилника издаје се са роком важења од две године.

Пре сваког
продужавања важења дозволе за рад или после прекида у раду дужег од једне
године врши се проверавање стручне способности лица полагањем испита за
продужавање важења дозволе за рад.

Члан
36.

Градиво за полагање
испита за продужавање важења дозволе за рад за вршење послова из члана 22. став
1. овог правилника састоји се из теоријског и практичног дела.

Теоријски део испита
обухвата следеће предмете:

1) ваздухоплов и
његову конструкцију;

2) поступке у
случају опасности;

3) ватрогасну
тактику за гашење пожара на ваздухоплову;

4) ватрогасну
технику;

5) ваздухопловне и
ватрогасне прописе.

Теоријски део испита
полаже се усмено.

Практични део испита
је провера стручног знања и оспособљености за спасавање и гашење пожара, као и
провера поступака у случају опасности.

Члан
37.

Градиво за полагање
испита за продужавање важења дозволе за рад за вршење послова из члана 22. став
2. овог правилника састоји се из теоријског и практичног дела.

Теоријски део испита
обухвата следеће предмете:

1) поступке у
случају опасности;

2) ваздухопловне и
ватрогасне прописе.

Теоријски део испита
полаже се усмено.

Практични део испита
је провера стручног знања и оспособљености за спасавање и гашење пожара, као и
провера поступака у случају опасности.

V.
Послови снабдевања ваздухоплова горивом и мазивом

Члан
38.

Послови снабдевања
ваздухоплова горивом и мазивом обухватају: руковање опремом за пуњење
ваздухоплова горивом и мазивом, пуњење ваздухоплова горивом и мазивом, вожење
цистерне за гориво и мазиво, као и вршење надзора над помоћним пословима
снабдевања ваздухоплова горивом и мазивом.

Послови манипулације
горивом и мазивом обухватају пријем горива и мазива из рафинерије, контролу
врсте и квалитета горива и мазива и ускладиштење горива и мазива.

Помоћни послови
снабдевања ваздухоплова горивом и мазивом обухватају помоћне послове пуњења
ваздухоплова горивом и мазивом, који се врше под надзором.

Члан
39.

Послове снабдевања
ваздухоплова горивом и мазивом може да врши возач-пунилац који има најмање
стручну спрему квалификованог радника, који је завршио обуку за вршење тих
послова и који има положен испит и дозволу за рад.

Члан
40.

Послове манипулације
горивом и мазивом може да врши манипулант који има најмање стручну спрему
квалификованог радника, који је завршио обуку за вршење тих послова и који има
положен испит и дозволу за рад.

Члан
41.

Помоћне послове
снабдевања ваздухоплова горивом и мазивом може да врши помоћник пуниоца који
има најмање стручну спрему полуквалификованог радника под условом да је посебно
обучен за вршење тих послова.

Организација
удруженог рада која врши пуњење ваздухоплова горивом и мазивом издаје потврду
да је радник обучен за вршење помоћних послова снабдевања ваздухоплова горивом
и мазивом.

Члан
42.

За вршење послова
возача-пуниоца, односно манипуланта полаже се усмени испит који се састоји из
општег и посебног дела.

Градиво за полагање
општег дела испита обухвата следеће предмете:

1) основно познавање
врста и квалитета горива;

2) превентивну
противпожарну заштиту.

Градиво за полагање
посебног дела испита обухвата следеће предмете, и то:

1) за
возача-пуниоца:

– ваздухопловна
пристаништа;

– инсталације за
гориво на ваздухоплову;

– поступке пуњења
ваздухоплова горивом;

2) за манипуланта:
пропис о складиштењу горива и мазива.

Члан
43.

За вршење помоћних
послова снабдевања ваздухоплова горивом и мазивом полаже се усмени испит.

Градиво за полагање
испита из става. 1. овог члана обухвата следеће предмете:

1) превентивну
противпожарну заштиту;

2) инсталације за
гориво на ваздухоплову.

Члан
44.

Кандидату који је
положио испит за вршење послова из члана 38. ст. 1. и 2. овог правилника, орган
надлежан за саобраћај у републици, односно аутономној покрајини издаје дозволу
за рад.

Члан
45.

Дозвола за рад из
члана 44. овог правилника издаје се са роком важења од 4 године.

Пре сваког
продужавања важења дозволе за рад или после прекида у раду дужег од једне
године врши се проверавање стручне способности лица.

Члан
46.

Испит за продужавање
важења дозволе за рад за возача-пуниоца састоји се из практичне провере знања у
руковању опремом за пуњење ваздухоплова горивом и мазивом и пуњењу ваздухоплова
горивом и мазивом.

Члан
47.

Градиво за полагање
испита за продужавање важења дозволе за рад за манипуланта, који се полаже
усмено, обухвата предмет: пропис о ускладиштењу горива и мазива.

VI.
Послови прихвата и отпреме ваздухоплова, путника и ствари

Члан
48.

Послови организовања
и координирања прихвата и отпреме ваздухоплова, путника и ствари обухватају:
организовање и координирање рада на прихвату и отпреми ваздухоплова, путника и
ствари, усаглашавање планова прихвата и отпреме ваздухоплова на аеродрому и
контролисање извршавања послова прихвата и отпреме.

Послови усаглашавања
планова прихвата и отпреме ваздухоплова, путника и ствари обухватају:
координирање рада на прихвату и отпреми ваздухоплова и усаглашавање и
контролисање оперативних планова саобраћаја на платформи.

Послови контроле
опслуживања ваздухоплова, путника и ствари обухватају сталну контролу над
пословима опслуживања ваздухоплова, путника и ствари.

Послови организовања
опслуживања ваздухоплова, путника и ствари обухватају организацију техничког
опслуживања ваздухоплова.

Послови оптерећења и
центраже ваздухоплова обухватају састављање листе оптерећења и одређивање
центраже ваздухоплова.

Послови стартовања и
паркирања ваздухоплова обухватају вођење и паркирање ваздухоплова и давање
сигнала о спремности за стартовање мотора.

Послови опслуживања
енергијом за стартовање мотора ваздухоплова обухватају руковање електричним и
ваздушним агрегатима, којима се ваздухоплов при стартовању мотора обезбеђује
електричном енергијом и ваздухом.

Послови руковања
средствима прихвата и отпреме обухватају: руковање средствима за прихват и
отпрему путника и ствари и вожење самоходних средстава за прихват и отпрему
путника и ствари.

Члан
49.

Помоћни послови
прихвата и отпреме ваздухоплова, путника и ствари обухватају послове прихвата и
отпреме путника и послове превоза путника.

Помоћни послови
прихвата и отпреме путника обухватају давање информације о саобраћају,
обезбеђење кретања, укрцавања и искрцавања путника и проверу карата за
укрцавање у ваздухоплов.

Помоћни послови
превоза путника на платформу обухватају превоз путника на платформи од и до
ваздухоплова и вучу ваздухоплова на аеродромским површинама.

Члан
50. 

Послови инструктора
прихвата и отпреме ваздухоплова, путника и ствари обухватају обуку радника који
се оспособљавају за вршење стручних послова прихвата и отпреме ваздухоплова,
путника и ствари.

Ако се инструктор
прихвата и отпреме ваздухоплова, путника и ствари налази на листи одговарајућих
стручњака коју утврђује орган надлежан за саобраћај у републици, односно
аутономној покрајини, он може да врши и проверавање стручности радника из става
1. овог члана.

Члан
51.

Послове организовања
и координирања прихвата и отпреме ваздухоплова, путника и ствари може да врши
координатор саобраћаја који има најмање средњу стручну спрему ваздухопловног
смера, који је најмање две године вршио те послове под надзором и који има
положен испит и дозволу за рад, односно лице које има најмање средњу стручну
спрему, које је најмање три године вршило те послове под надзором и које има
положен испит и дозволу за рад.

Члан
52.

Послове усаглашавања
планова прихвата и отпреме ваздухоплова, путника и ствари може да врши диспечер
саобраћаја који има најмање средњу стручну спрему ваздухопловног смера, који је
најмање две године вршио те послове под надзором и који има положен испит и
дозволу за рад, односно лице које има најмање средњу стручну спрему, које је
најмање три године вршило те послове под надзором и које има положен испит и
дозволу за рад.

Члан
53.

Послове контроле
опслуживања ваздухоплова, путника и ствари може да врши контролор опслуживања
који има најмање средњу стручну спрему ваздухопловног смера, који је најмање
једну годину вршио те послове под надзором и који има положен испит и дозволу
за рад, односно лице које има најмање средњу стручну спрему, које је најмање
три године вршило те послове под надзором и које има положен испит и дозволу за
рад.

Члан
54.

Послове организовања
опслуживања ваздухоплова, путника и ствари може да врши диспечер платформе који
има најмање средњу стручну спрему ваздухопловног смера, који је најмање једну
годину вршио те послове под надзором и који има положен испит и дозволу за рад,
односно лице које има најмање средњу стручну спрему, које је најмање три године
вршило те послове под надзором и које има положен испит и дозволу за рад.

Члан
55.

Послове оптерећења и
центраже ваздухоплова може да врши балансер ваздухоплова који има најмање
средњу стручну спрему ваздухопловног смера, који је најмање једну годину вршио
те послове под надзором и који има положен испит и дозволу за рад, односно лице
које има најмање средњу стручну спрему, које је најмање три године вршило те
послове под надзором и које има положен испит и дозволу за рад.

Члан
56.

Послове стартовања и
паркирања ваздухоплова може да врши паркер-сигналиста који има најмање стручну
спрему полуквалификованог радника, под условом да је завршио обуку за рад на
тим пословима и да има положен испит и дозволу за рад.

Члан
57.

Послове опслуживања
енергијом за стартовање мотора ваздухоплова може да врши руковалац генератором
који има најмање стручну спрему квалификованог радника, под условом да је
завршио обуку за рад на тим пословима и да има положен испит и дозволу за рад.

Члан
58.

Послове руковања
средствима прихвата и отпреме може да врши руковалац аеродромском опремом који
има најмање стручну спрему полуквалификованог радника, под условом да је
завршио обуку за рад на тим пословима и да има положен испит и дозволу за рад.

Члан
59.

Помоћне послове
прихвата и отпреме путника може да врши домаћин, односно домаћица
ваздухопловног пристаништа која има најмање средњу стручну спрему, под условом
да је посебно обучена за вршење тих послова.

Помоћне послове
превоза путника на платформу може да врши возач који има најмање стручну спрему
квалификованог радника, под условом да је обучен за вршење тих послова.

Организација
удруженог рада за аеродромске услуге издаје потврду да је радник обучен за
вршење помоћних послова прихвата и отпреме ваздухоплова, путника и ствари.

Члан
60.

Послове инструктора
прихвата и отпреме ваздухоплова, путника и ствари може да врши радник који има
важећу дозволу за рад, који има најмање три године искуства на тим пословима,
који је положио посебан испит за инструктора и коме је у важећу дозволу за рад
уписано овлашћење за вршење тих послова.

Члан
61.

За вршење послова
координатора саобраћаја, диспечера саобраћаја, контролора опслуживања
ваздухоплова, путника и ствари, диспечера платформе и балансера ваздухоплова
полаже се испит који се састоји из општег дела и посебног дела који се односи
на одређени тип ваздухоплова, односно на одређени тип аеродромске опреме.

Градиво за полагање
општег дела испита из става 1. овог члана обухвата следеће предмете:

1) основно познавање
ваздухопловне навигације и метеорологије;

2) ваздухопловну
технику;

3) ваздухопловна
пристаништа и аеродромски саобраћај;

4) ваздухопловне
прописе;

5) тежину и центражу
ваздухоплова;

6) основно познавање
правила и система контроле летења;

7) припрему и
оперативну контролу ваздушног саобраћаја;

8) познавање стручне
терминологије на енглеском језику.

Општи део испита из
става 2. овог члана полаже се писмено.

Предмете из става 2.
тач. 4, 5. и 7. овог члана координатор саобраћаја полаже и усмено.

Предмете из става 2.
тач. 4. и 7. овог члана диспечер саобраћаја полаже и усмено.

Предмете из става 2.
тач. 2, 3. и 7. овог члана контролор опслуживања ваздухоплова, путника и ствари
полаже и усмено. Контролор опслуживања ваздухоплова, путника и ствари полаже
усмено и посебни део испита за одређени тип ваздухоплова.

Предмете из става 1.
тач. 2. и 3. овог члана диспечер платформе полаже и усмено. Диспечер платформе
полаже усмено и посебни део испита за одређени тип аеродромске опреме.

Предмети из става 1.
тач. 4, 5. и 8. овог члана балансер ваздухоплова полаже усмено. Балансер
ваздухоплова полаже усмено и посебни део испита за одређени тип ваздухоплова.

Лице које је
завршило одговарајућу школу ваздухопловног смера не полаже предмете из става 2.
тач. 2, 3. и 6. овог члана.

Члан
62.

За вршење послова
паркера-сигналисте, руковаоца генератора и руковаоца аеродромском опремом
полаже се испит који се састоји из општег дела.

Градиво за полагање
испита из става 1. овог члана обухвата следеће предмете:

1) основно познавање
ваздушног саобраћаја и ваздухопловства;

2) основно познавање
ваздухопловних прописа који се односе на аеродроме;

3) ваздухопловну
технику;

4) ваздухопловна
пристаништа;

5) организацију
саобраћаја на ваздухопловном пристаништу.

Испит из става 2.
овог члана полаже се усмено.

Поред предмета из
става 2. овог члана, паркер-сигналиста полаже усмено и предмет: земаљска
сигнализација ваздухоплова.

Поред предмета из
става 2. овог члана, руковалац генератора полаже усмено и предмет: земаљски
агрегати у ваздухоплову.

Поред предмета из
става 2. овог члана, руковалац аеродромском опремом усмено полаже и предмет:
аеродромска опрема.

Члан
63.

За вршење помоћних
послова прихвата и отпреме ваздухоплова, путника и ствари полаже се усмени
испит.

Градиво за полагање
испита из става 1. овог члана обухвата следеће предмете: 

1) основно познавање
ваздухопловних прописа из области аеродрома;

2) организацију
саобраћаја на ваздухопловном пристаништу.

Поред предмета из
става 2. овог члана, возач аутобуса полаже и предмет: средства за вучу
ваздухоплова по земљи.

Члан
64.

Градиво за полагање
посебног испита за вршење послова инструктора прихвата и отпреме ваздухоплова,
путника и ствари обухвата следеће предмете:

1) организацију и
контролу саобраћаја;

2) ваздухопловне
прописе;

3) методику наставе.

Испит из става 1.
овог члана полаже се усмено.

Члан
65.

Кандидату који је
положио испит за вршење послова из члана 48. овог правилника орган надлежан за
саобраћај у републици, односно аутономној покрајини издаје дозволу за рад.

Кандидату који је
положио посебан испит орган надлежан за саобраћај у републици, односно
аутономној покрајини уноси у дозволу за рад овлашћење за вршење послова
инструктора прихвата и отпреме ваздухоплова, путника и ствари.

Члан
66.

Дозвола за рад за
вршење послова из члана 48. овог правилника издаје се са роком важења од три
године.

Изузетно од одредбе
става 1. овог члана, дозвола за рад за вршење послова контролора опслуживања
ваздухоплова, путника и ствари и балансера ваздухоплова издаје се са роком
важења од једне године.

Члан
67.

Градиво за полагање
испита за продужавање важења дозволе за рад за вршење послова координатора саобраћаја,
диспечера саобраћаја, контролора опслуживања ваздухоплова, путника и ствари и
диспечера платформе обухвата предмете из члана 61. став 2. тач. 2. и 7. овог
правилника. 

Градиво за полагање
испита за продужавање дозволе за рад за вршење послова балансера ваздухоплова
обухвата предмете из члана 61. став 2. тач. 4. и 5. овог правилника и посебни
део испита за одређени тип ваздухоплова.

Члан
68.

Градиво за полагање
испита за продужавање важења дозволе за рад за вршење послове
паркера-сигналисте, руковаоца генератора и руковаоца аеродромском опремом
обухвата предмете из члана 62. став 2. тач. 2. и 5. овог правилника.

Поред предмета из
става 1. овог члана, паркер-сигналиста полаже и предмете: земаљска
сигнализација ваздухоплова.

Поред предмета из
става 1. овог члана, руковалац генератора полаже и предмет: земаљски агрегати
ваздухоплова.

Поред предмета из
става 1. овог члана, руковалац аеродромском опремом полаже и предмет:
аеродромска опрема.

Члан
69.

Испити из чл. 67. и
68. овог правилника полажу се усмено.

VII.
ПРЕЛАЗНЕ И ЗАВРШНЕ ОДРЕДБЕ

Члан
70.

Дозволе за
рад стручног особља које су стечене на основу ранијих прописа важе до* 31.
децембра 1983. године.**

У року из
става 1. овог члана стручно особље дужно је да положи испите и стекне дозволе
за рад по одредбама овог правилника.* 

*
„Службени лист СФРЈ”, број 63/81.

**
„Службени лист СФРЈ”, број 77/82.

Члан
71.

Овај правилник ступа
на снагу осмог дана од дана објављивања у „Службеном листу СФРЈ”.



Бр 2420

23.
октобра 1980. године

Београд 


Председник

Савезног комитета 


за саобраћај и везе,

Анте Зелић, 

с.
р.







