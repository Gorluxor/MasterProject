


	
	Zakon

	


	
				На основу члана 21. став 3. Закона о заштити и одрживом коришћењу рибљег фонда („Службени гласник РС”, број 128/14),
				Министар пољопривреде и заштите животне средине доноси
				ПРАВИЛНИК 
				о форми, садржини и обиму годишњег извештаја и извештаја о коришћењу рибарског подручја за период на који је кориснику рибарског подручја уговором о коришћењу додељен
				"Службени гласник РС", број 52 од 26. маја 
				2017.
				Члан 1.
				Овим правилником ближе се прописују форма, садржина и обим годишњег извештаја и извештаја о коришћењу рибарског подручја за период на који је кориснику рибарског подручја (у даљем тексту: корисник) уговором о коришћењу додељен (у даљем тексту: финални извештај).
				Члан 2.
				Годишњи извештај и финални извештај, корисник доставља министарству надлежном за послове заштите и одрживог коришћења рибљег фонда и Агенцији за заштиту животне средине, у писаној и електронској форми.
				Члан 3. 
				Годишњи извештај садржи:
				1) податке о стручној и материјално-техничкој опремљености корисника, и то:
				(1) списак запослених лица, чије се зараде и друге обавезе регулисане законом исплаћују са посебног рачуна корисника који се доставља у Табели 1 датој у Прилогу 1 који је одштампан уз овај правилник и чини његов саставни део (у даљем тексту: Прилог 1),
				(2) списак материјално-техничке опреме по врсти и броју који се доставља у Табели 2 и Табели 3 датим у Прилогу 1; 
				2) податке о раду рибочуварске службе, који се достављају у Прилогу 2, који је одштампан уз овај правилник и чини њеног саставни део (у даљем тексту: Прилог 2);
				3) предузете мере за заштиту и одрживо коришћење рибљег фонда, и то:
				(1) порибљавање – спроведено по врстама, количини риба, времену и месту које се достављају у Табели 1 датој у Прилогу 3, који је одштампан уз овај правилник и чини његов саставни део (у даљем тексту: Прилог 3),
				(2) транслокација рибе и селективни риболов који се достављају у Табели 2 и Табели 3 датој у Прилогу 3,
				(3) мере за заштиту посебних станишта,
				(4) друге мере;
				4) податке о улову рибе, по врстама и количини риба на основу евиденције риболоваца и евиденције привредних рибара који се достављају у Прилогу 4, који је одштампан уз овај правилник и чини његов саставни део (у даљем тексту: Прилог 4);
				5) податке о квалитативном и квантитативном саставу рибљег фонда на риболовним водама рибарског подручја, и то:
				(1) податке о квалитативном саставу на основу извештаја о улову рибе риболоваца и привредних рибара који се достављају у Табели 1 датој у Прилогу 5, који је одштампан уз овај правилник и чини његов саставни део (у даљем тексту: Прилог 5),
				(2) податке о квалитативном саставу на основу истраживања у процесу израде програма управљања рибарским подручјем и мониторинга који се достављају у Табели 2 датој у Прилогу 5,
				(3) податке о узрастној структури (величинска дистрибуција – дужинске класе) рибљих врста на риболовним водама рибарског подручја који се достављају у Табели 3 датој у Прилогу 5, 
				(4) податке о биомаси, бројности (абунданци) и продукцији рибљег фонда који се достављају у Табели 4 датој у Прилогу 5;
				6) процену притиска на рибљи фонд на атрактивним риболовним водама; 
				7) податке о акцидентним ситуацијама и штети причињеној рибљем фонду на рибарском подручју;
				8) податке о мерама за популаризацију риболова и спроведеној едукацији риболоваца; 
				9) податке о броју издатих дозвола за привредни и рекреативни риболов који се достављају у Табели 1 и Табели 2 датим у Прилогу 6, који је одштампан уз овај правилник и чини његов саставни део (у даљем тексту: Прилог 6); 
				10) извештај о економским показатељима коришћења рибарског подручја који се достављају у Прилогу 7, који је одштампан уз овај правилник и чини његов саставни део (у даљем тексту: Прилог 7);
				11) оцену реализације годишњег програма управљања рибарским подручјем.
				Члан 4.
				Финални извештај, као приказ сумираних података из годишњих извештаја за период на који је кориснику уговором о коришћењу додељен, садржи:
				1) податке о рибарском подручју и кориснику рибарског подручја;
				2) податке о раду рибочуварске службе који се достављају у Прилогу 2;
				3) предузете мере за заштиту и одрживо коришћење рибљег фонда, и то:
				(1) порибљавање – спроведено по врстама, количини риба, времену и месту које се достављају у Табели 1 датој у Прилогу 3,
				(2) транслокација рибе и селективни риболов који се достављају у Табели 2 и Табели 3 датој у Прилогу 3,
				(3) мере за заштиту посебних станишта,
				(4) друге мере;
				4) податке о улову рибе по врстама и количини риба на основу евиденције риболоваца и евиденције привредних рибара, за период на који је рибарско подручјe уступљено на коришћењу који се достављају у Прилогу 4;
				5) податке о квалитативном и квантитативном саставу рибљег фонда на риболовним водама рибарског подручја, и то:
				(1) податке о квалитативном саставу на основу извештаја о улову рибе риболоваца и привредних рибара који се достављају у Табели 1 датој у Прилогу 5,
				(2) податке о квалитативном саставу на основу истраживања у процесу израде програма управљања рибарским подручјем и мониторинга који се достављају у Табели 2 датој у Прилогу 5,
				(3) податке о узрастној структури (величинска дистрибуција – дужинске класе) рибљих врста на риболовним водама рибарског подручја који се достављају у Табели 3 датој у Прилогу 5,
				(4) податке о биомаси, бројности (абунданци) и продукцији рибљег фонда који се достављају у Табели 4 датој у Прилогу 5;
				6) процену притиска на рибљи фонд на атрактивним риболовним водама; 
				7) податке о акцидентним ситуацијама и штети причињеној рибљем фонду на риболовном подручју;
				8) предузете мере за популаризацију риболова и спроведена едукација риболоваца; 
				9) податке о броју издатих дозвола за привредни и рекреативни риболов који се достављају у Табели 1 и Табели 2 датим у Прилогу 6;
				10) извештај о економским показатељима коришћења рибарског подручја који се доставља у Прилогу 7;
				11) оцену реализације Програма управљања рибарским подручјем. 
				Члан 5.
				Даном ступања на снагу овог правилника престаје да важи Правилник о форми, садржају и обиму финалног извештаја о коришћењу рибарског подручја („Службени гласник РС”, број 70/10).
				Члан 6.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 119-01-261/2015-17
				У Београду, 4. маја 2017. године
				Министар, 
				Бранислав Недимовић, с.р.
				Прилози
				
				Прилог 1 - Подаци о стручној и материјално-техничкој 
				опремљености корисника
				
				Прилог 2 - Подаци о раду рибочуварске службе
				
				Прилог 3 - Предузете мере за заштиту и одрживо коришћење рибљег 
				фонда
				
				Прилог 4 - Подаци о улову рибе
				
				Прилог 5 - Подаци о квалитативном и квантитативном саставу 
				рибљег фонда на риболовним водама рибарског подручја
				
				Прилог 6 - Подаци о издатим дозволама за привредни и рекреативни 
				риболов
	
	Прилог 7 - 
	Извештај о економским показатељима коришћења рибарског подручја

