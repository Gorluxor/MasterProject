


	
	Zakon



	
			На основу члана 16. став 3. Закона о државној припадности и упису пловила („Службени гласник РС”, бр. 10/13, 18/15 и 83/18),
			Министар грађевинарства, саобраћаја и инфраструктуре доноси 
			ПРАВИЛНИК
			o начину електронског преноса података и обрасцима за додељивање и електронску размену података за IMO јединствени идентификациони број
			"Службени гласник РС", број 45 од 21. јуна 2019.
			Члан 1.
			Овим правилником ближе се прописује начин електронског преноса података LRF-у или другој међународној организацији одређеној од стране Међународне поморске организације, као и обрасци за додељивање и електронску размену података у вези IМО јединственог идентификационог броја.
			Члан 2.
			Електронски пренос података врши се коришћењем две услуге електронског преноса података и то:
			1) електронско преузимање података о компанији и власнику, ради провере тих података, из базе података „Information Handling Services Maritime &amp; Trade” (у даљем тексту: IHSM&amp;T), приликом одређивања места регистрације компаније или власника (IМО јединствени идентификациони број компаније или IМО јединствени идентификациони број регистрованог власника поморског брода, назив компаније или власника брода, адреса компаније или власника брода, кôд државе уписа и држава уписа, као и подаци који су представљени у XML формату);
			2) преузимање података о броду, ради провере података, из базе података IHSM&amp;T приликом уписа IМО броја брода или имена брода (IМО број брода, регистровани број, име брода, кôд луке уписа, лука уписа, позивни број, MMSI број, бруто тонажа, нето тонажа, година градње брода, месец градње брода, кôд типа брода, тип декодирања брода, кôд заставе, застава и статус брода, као подаци који су представљени у XML формату).
			Члан 3.
			Образац за додељивање IМО јединственог идентификационог броја компаније дат је у Обрасцу 1 – Образац за додељивање IМО јединственог идентификационог броја компаније, који је одштампан уз овај правилник и чини његов саставни део.
			Члан 4.
			Образац за додељивање IМО јединственог идентификационог броја регистрованог власника поморског брода дат је у Обрасцу 2 – Образац за додељивање IМО јединственог идентификационог броја регистрованог власника поморског брода, који је одштампан уз овај правилник и чини његов саставни део.
			Члан 5.
			Електронска размена података у вези IМО јединственог идентификационог броја, врши се према врсти података који су дати у Обрасцу 3 – Образац за електронску размену података у вези IМО јединственог идентификационог броја, који је одштампан уз овај правилник и чини његов саставни део.
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-105/2019-06
			У Београду, 12. јуна 2019. године
			Министар,
			проф. др Зорана З. Михајловић, с.р.
			Прилози:
			
			
			Образац 1 - Образац за додељивање IMO 
			јединственог идентификационог броја компаније
			
			
			Образац 2 - Образац за додељивање IMO 
			јединственог идентификационог броја регистрованог власника поморског 
			брода
			
			
			Образац 3 - Образац за електронску размену 
			података у вези IMO јединственог идентификационог броја
			
	

