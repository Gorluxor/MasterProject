


	
	Zakon


	
			На основу члана 8. став 5. и члана 9. став 6. Закона о људским  ћелијама и ткивима („Службени лист РС”, број 57/18), 
			Министар здравља доноси
			ПРАВИЛНИК
			о начину и условима за обављање послова добијања, тестирања, обраде, очувања, складиштења и дистрибуције људских ћелија и ткива, условима у погледу кадра, простора, опреме, система квалитета и другим условима које морају испуњавати здравствене установе
			"Службени гласник РС", број 63 од 4. септембра 
			2019.
			I. УВОДНЕ ОДРЕДБЕ 
			Члан 1.
			Овим правилником прописују се начин и услови за обављање послова добијања, тестирања, обраде, очувања, складиштења и дистрибуције људских ћелија и ткива, услови  у погледу кадра, простора, опреме, система квалитета и другим условима које морају испуњавати здравствене установе (у даљем тексту: овлашћена здравствена установа).
			Члан 2.
			Овлашћена здравствена установа успоставља објективне и документоване доказе за обезбеђивање услова у погледу активности, поступака, простора, кадра, опреме и материјала, који могу да утичу на квалитет и безбедност људских ћелија и ткива, у складу са успостављеним  процедурама (валидација).
			Валидација се врши пре почетка рада и континуирано током рада.
			Валидација обухвата и квалификацију, као посебан део који се односи на активности које се предузимају да сви запослени раде правилно, да простор, опрема и материјали који долазе у контакт са људским ћелијама и ткивима функционишу исправно и да се остварују оптимални резултати у раду.
			Стандарди за успостављање и одржавање система квалитета (у даљем тексту: стандарди), у поступцима из члана 1. овог правилника, обухватају услове и активности које овлашћена здравствена установа предузима за постизање оптималног нивоа квалитета који служи као основ за поређење.
			II. КАДАР, ПРОСТОР  И ОПРЕМА
			Члан 3.
			Обављање делатности прикупљања, узимања, добијања, тестирања, обраде, очувања, складиштења и дистрибуције људских ћелија и ткива може обављати овлашћена здравствена установа која испуњава опште услове у погледу простора, кадра и опреме за обављање болничке делатности и посебне услове прописане процедурама заснованим на стандардима, спецификацијама и принципима Добре произвођачке праксе и Добре лабораторијске праксе и овим правилником.
			Кадар
			Члан 4.
			Прикупљање, добијање, узимање, тестирање, обраду, очување, складиштење, дистрибуцију људских ћелија и ткива могу да обављају доктори медицине одређених специјалности и други здравствени радници и здравствени сарадници који су едуковани и обучени за обављање ових поступака са најмање две године рада на пословима из делатности људских ћелија и ткива, а у складу са законом.
			Простор
			Члан 5.
			Простор за прикупљање, узимање, добијање, тестирање, обраду, очување, складиштење и дистрибуцију људских ћелија и ткива треба да буде организован, уређен и одржаван на начин којим се обезбеђује поштовање права на приватност даваоца људских ћелија и ткива  (у даљем тексту: давалац).
			Члан 6.
			Простор за тестирање даваоца и примаоца, као и остала тестирања за утврђивање подобности и одабир даваоца људских ћелија и ткива треба да има одговарајући број просторија које треба да буду повезане на начин којим се обезбеђује несметано обављање процеса рада у свим његовим фазама, у складу са стандардним оперативним процедурама (у даљем тексту: СОП).
			Члан 7.
			Простор за обраду, очување и складиштење људских ћелија и ткива треба да има одвојене просторије, за:
			1) очување и одвајање људских ћелија и ткива у карантину;
			2) обраду људских ћелија и ткива;
			3) складиштење људских ћелија и ткива који су обрађени и намењени за коришћење и дистрибуцију;
			4) складиштење људских ћелија и ткива који нису у складу са утврђеним стандардима квалитета и безбедности (у даљем тексту: неусклађеност) и који су намењени за уништавање.
			Простор из става 1. овог члана треба да буде организован, уређен и одржаван на начин којим се опасност од загађења, укључујући унакрсно загађење, своди на најмању могућу меру.
			Опрема
			Члан 8.
			Овлашћена здравствена установа има, у складу са стандардним оперативним процедурама (у даљем тексту: СОП), и посебну опрему, за обављање послова:
			1) прикупљања, добијања, и узимања људских ћелија и ткива:
			(1) за процену и одабир даваоца,
			(2) за тестирање давалаца на крвљу преносиве болести и имуногенетска тестирања даваоца,
			(3) за узимање људских ћелија и ткива,
			(4) за припрему, паковање и превоз људских ћелија и ткива (амбалажу, транспортне сандуке са праћењем температуре и путничко или комби возило, у зависности од обима посла),
			(5) за реконструкцију тела у случају да се узимање људских ћелија и ткива врши са умрлог лица,
			(6) за контролу квалитета радне средине у просторима за обраду, како би се спречио негативан утицај на запослене, квалитет и безбедност или биолошке карактеристике људских ћелија и ткива,
			(7) рачунар, 
			(8) другу опрему у складу са медицинским стандардима;
			2) обраде и складиштења људских ћелија и ткива: 
			(1) хладњаке за чување и замрзавање, са системом за континуирано праћење температуре и могућношћу записа температуре, у времену које је одређено СОП-овима за одређене људске ћелије и ткива,
			(2) одговарајућу амблажу која обезбеђује чување људских ћелија и ткива у прописаним контролисаним условима,
			(3) за надзор рада критичне опреме и техничких средстава који омогућавају упозоравање и дојаву појаве неправилности и недостатака у раду, ради предузимања корективних мера за одржавање критичних параметара, у оквиру дозвољених одступања, у сваком тренутку,
			(4) рачунар,
			(5) другу опрему у складу са медицинским стандардима;
			3) тестирања и типизације давалаца:
			(1) опрему за ХЛА-А, Б, ДР молекуларну типизацију ткива,
			(2) опрему за редовни скрининг анти-ХЛА антитела,
			(3) хладњаке,
			(4) рачунар,
			(5) апарат за аутоматско одређивање маркера крвљу преносивих болести,
			(6) аутоматски систем за имунохематолошка испитивања, 
			(7) другу опрему у складу са медицинским стандардима;
			4) дистрибуције ткива и ћелија:
			(1) амбалажу, транспортне сандуке са праћењем температуре и путничко или комби возило, у зависности од обима посла,
			(2) рачунар, 
			(3) другу опрему у складу са медицинским стандардима.
			Члан 9.
			Обрада људских ћелија и ткива обавља се под условима којима се спречава наступање клиничке неупотребљивости људских ћелија и ткива или штетних последица по примаоца, у радној средини у којој је обезбеђен одређени квалитет ваздуха и хигијенски услови у којима се ризик од контаминације и међусобне контаминације људских ћелија и ткива своди на најмању могућу меру.
			Уколико су људске ћелије и ткива, приликом обраде, изложени утицају радне средине, без могућности накнадне микробиолошке инактивације, неопходно је да број честица и број микробних колонија у ваздуху одговара класи А Начела и смерница Добре произвођачке праксе за лекове као и додатне специфичности за поједине поступке и облике лекова, („The Rules Governing Medicinal Products in the European Union, Volume 4 – Good Manufacturing Practices, Medicinal  Products for Human and Veterinary use, 1998 Edition, European Commission, Directorate General III – Industry, Pharmaceutical and Cosmetics”), са свим допунама.
			Члан 10.
			Изузетно од члана 10. став 2. овог правилника, у зависности од врсте људских ћелија и ткива, простор у коме се врши обрада људских ћелија и ткива, у погледу броја честица и микробних колонија, треба да одговара најмање класи Д Добре произвођачке праксе, уколико се:
			1) примењује валидирана микробиолошка инактивација или валидирана завршна стерилизација,
			2) докаже да изложеност колонији из класе А штетно утиче на потребна својства ткива и ћелија,
			3) докаже да начин и ток пресађивања ткива и ћелија представља знатно мањи ризик од преноса бактеријске или гљивичне инфекције на примаоца, него у случају да се пресађивање не изврши,
			4) технички не може извести поступак обраде у радној средини са квалитетом ваздуха у класи А (ако обрада захтева опрему због које није простор могуће валидирати у класи А).
			У случају из става 1. овог члана, овлашћена здравствена установа успоставља објективне и документоване доказе за квалитет ваздуха којима се потврђује да одређена радна средина обезбеђује квалитет и безбедност људских ћелија и ткива, у зависности од намене, начина примене и имунолошког стања примаоца.
			Поступак микробиолошке инактивације који се примењује на људским ћелијама и ткивима, треба да буде дефинисан, валидиран и документован.
			Члан 11.
			У овлашћеној здравственој установи за складиштење, приликом пријема људских ћелија и ткива, треба да се провери исправност амбалаже и садржина документације, која мора да садржи:
			1) податке о идентитету даваоца (име, презиме, датум рођења и пол),
			2) решење Управе за биомедицину да овлашћена здравствена установа може да обавља поступке узимања, односно добијања људских ћелија и ткива,
			3) датум, време и место узимања људских ћелија и ткива,
			4) резултате лекарских прегледа, одговарајућих медицинских прегледа и лабораторијских тестирања, у складу са прописима којимa се уређује процена подобности и одабир даваоца,
			5) записник о утврђивању мождане смрти, за умрлог даваоца,
			6) податке о обележавању и идентификацији људских ћелија и ткива, као и јединствени идентификациони број давања који прати паковање људских ћелија и ткива,
			7) писмену сагласност, са записником.
			Документација из става 1. овог члана треба да је јасна и читљива, као и да је заштићена од неовлашћеног додавања, брисања или измене података, у складу са законом.
			Након провере из става 1. овог члана лице одговорно за пријем људских ћелија и ткива потврђује пријем људских ћелија и ткива својеручним потписом и печатом овлашћене здравствене установе, на свакој страници документа који прати људске ћелије и ткива.
			Примљене људске ћелије и ткива чувају се у карантину, заједно са пратећом документацијом до провере стандарда њиховог квалитета и безбедности, у складу са процедурама.
			Члан 12.
			Овлашћена здравствена установа која обавља поступке складиштења људских ћелија и ткива, сагласно закону, закључује уговор са другом здравственом установом која има овлашћење за обављање поступка складиштења, како би се, у случају престанка рада овлашћене здравствене установе, обезбедило преношење и складиштење људских ћелија и ткива, у циљу обезбеђивања њиховог квалитета и безбедности.
			Уговор из става 1. овог члана може да се закључи са овлашћеном здравственом установом, која има:
			1) дозволу Управе за биомедицину за обављање поступка складиштења и увоза људских ћелија и ткива;
			2) успостављен систем квалитета и безбедности који се заснива на стандардима, спецификацијама и принципима Добре произвођачке праксе и Добре лабораторијске праксе;
			3) успостављен систем идентификације и обележавања којим се обезбеђује следљивост; 
			4) процедуре, за:
			(1) пријем људских ћелија и ткива,
			(2) складиштење људских ћелија и ткива,
			(3) управљање квалитетом услуга,
			(4) поступке интерних контрола, независних интерних провера и унапређења система квалитета, 
			(5) обавештавање о озбиљним нежељеним догађајима и озбиљним нежељеним реакцијама.
			Члан 13.
			За складиштење људских ћелија и ткива користи се информациони систем за унос и електронску обраду података и информација, као и за извештавање, аутоматску контролу или документовање података и информација.
			Процедуре за софтвер, хардвер и beck up – систем копија редовно се проверавају, ради обезбеђења поузданости и вршења валидације информационог система, пре и редовно током коришћења. Хардвер и софтвер треба да буду заштићени од неовлашћеног коришћења или измене података.
			Процедуре за beck up садрже упутства за спречавање губитка или оштећења података у време када дође до пада система или проблема у функционисању због квара, прекида довода електричне енергије и сличних разлога.
			Члан 14.
			Транспорт људских ћелија и ткива врши се под условима којима се обезбеђује квалитет и безбедност, као и функционална активност ткива и ћелија, ради спречавања ризика од микробиолошке, физичке, хемијске и међусобне контаминације ткива и ћелија, у складу са процедурама.
			Обележавање људских ћелија и ткива за транспорт врши се у складу са посебним прописом којим је уређено обезбеђивање и спровођење следљивости људских ћелија и ткива.
			Члан 15.
			Транспорт људских ћелија и ткива врши се превозним средством које испуњава услове за обезбеђивање квалитета и безбедности људских ћелија и ткива, прописане овим правилником.
			Транспорт људских ћелија и ткива врши се у затвореној амбалажи.
			Амбалажа са људским ћелијама и ткивима пакује се у транспортне сандуке који треба да одрже одређену температуру 48 сати дуже од очекиваног времена доласка на одредиште.
			Матичне ћелије које се добијају из издвојене пупчане врпце живорођеног детета и хематопоетских ћелија из периферне крви не смеју да пролазе кроз опрему за откривање метала која ради на принципу X-зрачења.
			Члан 16.
			Транспорт људских ћелија и ткива унутар овлашћене здравствене установе врши се преношењем у посебно прилагођеним чврстим кутијама које спречавају оштећење и могућност изливања ткива и ћелија.
			III. МЕРЕ И АКТИВНОСТИ ЗА УСПОСТАВЉАЊЕ И ОДРЖАВАЊЕ СИСТЕМА КВАЛИТЕТА
			Члан 17.
			Овлашћенa здравственa установa примењује стандарде који су у складу са савременим достигнућима у овој области и односе се на: 
			– простор, кадар и опрему; 
			– поступке прикупљања, узимања, добијања, тестирања, обраде, очувања, складиштења и дистрибуције људских ћелија и ткива; 
			– евиденције и документацију;
			– повлачење људских ћелија и ткива;
			– управљање квалитетом услуга које обављају правна лица у складу са законом;
			– неусклађеност и проверу ефикасности система квалитета и усклађености делова поступака са прописаним стандардима (у даљем тексту: независна ревизија).
			Члан 18.
			Опрема, техничка средства и материјали који се користе за обављање поступака из члана 1. овог правилника треба да буду обликовани и одржавани у складу са наменом и да се користе у складу са упутствима за употребу, како би се ризик за примаоца и запослене свео на најмању могућу меру.
			Опрема, материјали и реагенси који спадају у медицинска средства треба да су у складу са условима прописаним за медицинска средства и „in vitro” дијагностичке медицинске производе.
			Члан 19.
			Овлашћена здравствена установа обезбеђује упутства о безбедности на раду и хигијенским условима, СОП-ове, као и обављање поступака из члана 1. овог правилника у складу са домаћим и међународним стандардима и спецификацијама.
			Упутства и СОП-ови се достављају здравственим радницима који обављају поступке из члана 1. овог правилника.
			Упутства и СОП-ови се редовно анализирају, ажурирају и ревидирају, датирају и потписује их лице одговорно за спровођење поступака из члана 1. овог правилника (у даљем тексту: координатор) овлашћене здравствене установе и директор.
			Члан 20.
			Активности које се предузимају током поступака из члана 1. овог правилника се евидентирају, датирају и потписују од стране здравственог радника који обавља те поступке.
			Евиденција активности из става 1. овог члана треба да је читљива и могу  се водити у писменом или електронском облику или да буду пренесене на неки други медиј (микрофилм и сл.).
			Спецификације, СОП-ови и евиденције из става 1. овог члана овлашћена здравствена установа редовно ажурира и чува у складу са системом квалитета.
			Члан 21.
			Овлашћена здравствена установа обезбеђује СОП-ове за:
			1) поступке узимања, добијања, тестирања и обраде људских ћелија и ткива;
			2) обележавање људских ћелија и ткива; 
			3) издавање људских ћелија и ткива;
			4) складиштење и дистрибуцију људских ћелија и ткива; 
			5) управљање квалитетом услуга које обављају правна лица, у складу са законом;
			6) случај неусклађености ткива и ћелија, као и корективне и превентивне мере;
			7) поступке интерних контрола, ревизије и унапређења система квалитета.
			Члан 22.
			СОП-ови за узимање, добијање, тестирање, обраду и очување ткива и ћелија описују идентификацију, лекарски преглед, интервју и процену подобности даваоца, коју пре сваког прикупљања људских ћелија и ткива, врши и потписује доктор медицине.
			Утврђивањем и евидентирањем идентитета даваоца обезбеђује се повезивање даваоца са добијеним људским ћелијма и ткивима и узорцима крви који су узети за лабораторијско тестирање, обележавање и одржавање квалитета и безбедности људских ћелија и ткива током складиштења и транспорта.
			Члан 23.
			У циљу обезбеђивања квалитета, безбедности и функционалне активности људских ћелија и ткива, обрада и складиштење се обавља под условима који спречавају ризик од бактериолошке контаминације и који, у складу са СОП-овима, одржавају критичне параметре на којима се успостављају критичне контролне тачке, који могу да утичу на квалитет и безбедност (температура, влажност, притисак или број честица, ниво микробиолошке контаминације) у утврђеном распону.
			Параметри из става 1. овог члана се стално проверавају, а евидентирање стања се документује записом.
			Члан 24.
			Сви поступци лабораторијског тестирања даваоца се валидирају пре почетка обављања, а тестирање се врши на присуство узрочника крвљу преносивих болести, у складу са законом.
			У случају одступања резултата лабораторијског тестирања – серолошки скрининг тест, тестирање се понавља.
			Људске ћелије и ткива које имају потврђен поновљени реактивни резултат на серолошком скрининг тесту на присуство узрочника крвљу преносивих болести се повлаче из употребе и складиште на посебном месту.
			У случају из става 3. овог члана, спроводи се поступак обавештавања и саветовања даваоца, односно његове породице, као и обавештавање надлежних здравствених установа, у складу са законом.
			СОП-ове, податке и евиденције о квалитету лабораторијских реагенаса који се користе за тестирање даваоца и људских ћелија и ткива води и чува овлашћена здравствена установа.
			Члан 25.
			У свим фазама спровођења делатности из члана 1. овог правилника амбалажа у којој се налазе људске ћелије и ткива која се налазе у процесу припреме или су припремљене за употребу, обележавају се на начин којим се идентификује њихов садржај и обезбеђује следљивост, у складу са прописом којим се уређује обележавање људских ћелија и ткива.
			Члан 26.
			Овлашћени здравствени радник врши издавање људских ћелија и ткива за коришћење, у складу са СОП-ом и сачињава запис, који потписује и оверава факсимилом.
			Члан 27.
			Ради одржавања и континуираног унапређења система квалитета, редовно се врши контрола ефикасности система квалитета, као и усклађености спровођења делатности из члана 1. овог правилника са системом квалитета.
			Члан 28.
			Мере и активности које предузима овлашћена здравствена установа за успостављање и одржавање система квалитета и спровођење поступака из члана 1. овог правилника, обухватају:
			1) процену квалитета;
			2) управљање квалитетом;
			3) обезбеђивање квалитета;
			4) контролу квалитета;
			5) континуирано унапређивање квалитета.
			Члан 29.
			Овлашћена здравствена установа успоставља систем за предузимање корективних и превентивних мера за решавање проблема који могу да наступе у свим фазама спровођења делатности из члана 1. овог правилника због неусклађености.
			Уколико се утврди неусклађеност људских ћелија и ткива предузимају се корективне мере, а уколико се утврде неповољна кретања квалитета и безбедности људских ћелија и ткива предузимају се превентивне мере.
			Члан 30.
			Ради одржавања и континуираног унапређења система квалитета, овлашћена здравствена установа редовно врши независну интерну проверу.
			Независну интерну проверу врше посебно едуковани и стручно оспособљени здравствени радници, који не учествују у спровођењу контролисаних поступака.
			Независна интерна провера врши се најмање једном годишње.
			О извршеној независној интерној провери саставља се извештај који садржи документоване резултате независне интерне провере и предлог корективних и превентивних мера које треба предузети.
			Члан 31.
			Уколико резултати независне интерне провере покажу да постоји неусклађеност коришћених људских ћелија и ткива, као и одступања од утврђених стандарда, грешке и неповољни догађаји, предузимају се мере према СОП-у за управљање неусаглашеностима у циљу откривања узрока њиховог настанка и предузимања корективних, односно превентивних мера.
			О времену и разлозима за повлачење неусклађених људских ћелија и ткива, као и предузетим мерама води се евиденција на основу које се откривају неусклађености или неповољна кретања квалитета и безбедности људских ћелија и ткива.
			Након потврђивања неусклађености, координатор овлашћене здравствене установе одлучује о уништавању неусклађених људских ћелија и ткива и предузимању коректиних и превентивних мера, у складу са писаним процедурама.
			Корективне, односно превентивне мере се предузимају одмах, а време њиховог започињања и завршетка, као и провера њихове ефикасности се евидентирају и документују.
			IV. ЗАВРШНА ОДРЕДБА
			Члан 32.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00368/2019-21
			У Београду, 21. августа 2019. године
			Министар,
			др Златибор Лончар, с.р.
	

