


	
	Zakon

	


	
			На основу члана 19. став 3. Закона о електронском документу, електронској идентификацији и услугама од поверења у електронском пословању („Службени гласник РС”, број 94/17), 
			Министар трговине, туризма и телекомуникација доноси
			ПРАВИЛНИК 
			о регистру пружалаца услуга електронске идентификације и шема електронске идентификације
			"Службени гласник РС", број 67 од 31. августа 
			2018.
			Предмет Правилника
			Члан 1. 
			Овим правилником прописује се садржај и начин вођења Регистра пружалаца услуга електронске идентификације и шема електронске идентификације, начин подношења захтева за упис у Регистар, потребна документација уз захтев, образац захтева и начин објављивања података из Регистра.
			Регистар пружалаца услуга електронске идентификације и шема електронске идентификације (у даљем тексту: Регистар) води министарство надлежно за послове информационог друштва (у даљем тексту: Министарство).
			Садржај Регистра
			Члан 2.
			Регистар садржи следеће податке:
			1) редни број уписа у Регистар;
			2) пословно име пружаоца услуге електронске идентификације и шема електронске идентификације (у даљем тексту: пружалац услуга);
			3) број решења о упису у Регистар;
			4) датум уписа у Регистар;
			5) матични број;
			6) пореско-идентификациони број (ПИБ);
			7) седиште (улица и број, место, поштански број и држава);
			8) адресу интернет стране пружаоца услуге;
			9) број телефона пружаоца услуге; 
			10) подаци о упису пружаоца услуга у регистар привредних субјеката или други одговарајући регистар који се води у складу са законом и то:
			(1) назив регистра,
			(2) број решења о упису у регистар, 
			(3) датум уписа,
			(4) облик организовања, 
			(5) шифра делатности, 
			(6) опис делатности;
			11) подаци о одговорном лицу које заступа пружаоца услуга и обиму његових овлашћења и то:
			(1) име, презиме, 
			(2) назив функције,
			(3) обим овлашћења,
			(4) службени број телефона,
			(5) службена електронска адреса;
			12) подаци о служби пружаоца услуга за односе са странкама и то:
			(1) назив службе,
			(2) адреса, 
			(3) телефон,
			(4) електронска адреса;
			13) подаци о врсти и нивоу шема електронске идентификације коју пружалац услуга обавља;
			14) подаци у упису промена у Регистар и то:
			(1) број решења о упису промена у Регистар,
			(2) датум уписа промена у Регистар.
			15) подаци о брисању из Регистра и то: 
			(1) број решења о брисању из Регистара,
			(2) датум брисања из Регистара.
			У Регистар се уписују све промене података из става 1. овог члана.
			Начин вођења Регистра и начин објављивања података из Регистра
			Члан 3. 
			Регистар се води у папирном и електронском облику. 
			Регистар у електронском облику јавно је доступан на интернет страни Министарства. 
			Регистар у електронском облику потписује се напредним електронским печатом Министарства.
			Начин подношења захтева за упис у Регистар
			Члан 4. 
			Захтев за упис у Регистар (у даљем тексту: захтев) се подноси Министарству, електронским путем, на Обрасцу 1, који је одштампан уз овај правилник и чини његов саставни део и који се објављује на интернет страни Министарства.
			Захтев из става 1. овог члана и документација која се прилаже уз захтев достављају се у форми електронског документа у оригиналу или у форми овереног дигитализованог акта, у складу са Законом о електронском документу, електронској идентификацији и услугама од поверења у електронском пословању (у даљем тексту: Закон), на електронску адресу Министарства. 
			Захтев се може поднети и писаним путем, непосредно или поштом, на Обрасцу 1, а документација која се прилаже уз захтев подноси се у оригиналу или се прилаже копија оверена од стране надлежног органа.
			Потребна документација уз захтев 
			Члан 5.
			Подносилац уз захтев прилаже:
			1) извод или решење надлежног органа о упису у регистар из члана 2. став 1. тачка 10) овог правилника, под условом да се податак о регистрацији не води у оквиру службене евиденције;
			2) опште услове за пружање услуге;
			3) политику пружања услуге;
			4) практична правила за пружање услуга;
			5) политику заштите приватности;
			6) документ о организационој структури подносиоца захтева;
			7) доказ, односно изјаву о испуњености услова из члана 13. став 2. тач. 6)–12) Уредбе о ближем уређењу услова које морају да испуне шеме електронске идентификације за одређене нивое поузданости („Службени гласник РСˮ, број 60/18);
			8) потврду о уплаћеној административној такси, у складу са Законом о административним таксама („Службени гласник РСˮ, бр. 43/03, 51/03 – исправка, 53/04, 42/05, 61/05, 101/05 – др. закон, 42/06, 47/07, 54/08, 5/09, 54/09, 35/10, 50/11, 70/11, 55/12, 93/12, 47/13, 65/13 – др. закон, 57/14, 45/15, 83/15, 112/15, 50/16, 61/17, 113/17, 3/18 – исправка и 50/18).
			Изјава о испуњености услова из става 1. тачке 7. овог члана попуњава се на Обрасцу 3, који је одштампан уз овај правилник и чини његов саставни део и који се објављује на интернет страни Министарства. 
			Промена података уписаних у Регистар
			Члан 6.
			Захтев за промену података уписаних у Регистар подноси се, у року од осам дана од дана настанка промене, на Обрасцу 2, који је одштампан уз овај правилник и чини његов саставни део и који се објављује на интернет страни Министарства, на начин из члана 4. овог правилника.
			Датум уписа у Регистар
			Члан 7.
			Упис пружаоца услуга у Регистар Министарство врши на дан доношења решења о упису у Регистар.
			Завршна одредба
			Члан 8.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-15/2018-12
			У Београду, 21. августа 2018. године
			Министар,
			др Расим Љајић, с.р.
			Прилози
			Образац 1 -
			
			Захтев за упис у регистар пружалаца услуга електронске 
			идентификациеј и шема електронске идентификације
			Образац 2 -
			
			Захтев за промену података о упису у регистар пружалаца услуга 
			електронске идентификациеј и шема електронске идентификације
			Образац 3 -
			
			Изјава о испуњености услова
	

