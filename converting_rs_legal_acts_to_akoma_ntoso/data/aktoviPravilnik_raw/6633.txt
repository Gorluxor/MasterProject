


	
	Zakon

	


	
			На основу члана 24. Закона о младима („Службени гласник РС”, број 50/11),
			Министар омладине и спорта доноси
			ПРАВИЛНИК
			о финансирању и суфинансирању програма и пројеката од јавног интереса у областима омладинског сектора
			"Службени гласник РС", број 30 од 20. априла 2018.
			Члан 1.
			Овим правилником прописује се начин одобравања програма и пројеката од јавног интереса у областима омладинског сектора (у даљем тексту: програми и пројекти) и доделе средстава, изглед и садржина обрасца за конкурисање и документација која се уз предлог програма или пројекта подноси, садржина и изглед извештаја о реализацији програма и пројеката и начин праћења реализације одобрених програма и пројеката.
			Члан 2.
			Распоред и коришћење средстава за програме и пројекте врши се у складу са законом, овим правилником и планом извршења буџета за текућу буџетску годину министарства надлежног за послове омладине (у даљем тексту: Министарство).
			Члан 3.
			Средства за финансирање или суфинансирање програма и пројеката додељују се на основу јавног конкурса (у даљем тексту: конкурс).
			Члан 4.
			Право да конкуришу за доделу средстава за финансирање или суфинансирање програма и пројеката имају удружења младих, удружења за младе и савези, локалне самоуправе, установе, научноистраживачки институти и друга правна лица са седиштем у Републици Србији (у даљем тексту: носиоци програма и пројекaта), у складу са чланом 21. став 1. Закона о младима („Службени гласник РС”, број 50/11 – у даљем тексту: Закон).
			Удружења младих, удружења за младе и савези остварују право из става 1. овог члана под условом да су уписани у Јединствену евиденцију удружења младих, удружења за младе и савеза (у даљем тексту: Јединствена евиденција). 
			Носиоци програма и пројеката морају испуњавати услове из члана 22. ст. 1. и 2. Закона.
			Члан 5.
			Текст конкурса се објављује у једном или више дневних листова који излазе на територији целе Републике Србије, на званичној интернет презентацији Mинистарства и Порталу еУправа.
			Саставни део конкурса чине Смернице, које утврђује Министарство, и које се објављују на званичној интернет презентацији Mинистарства и Порталу еУправа.
			Смерницама се нарочито уређују:
			1) циљеви конкурса;
			2) ближи услови конкурса;
			3) елементи предлога програма и пројеката и начин њиховог вредновања; 
			4) модел предлога пројекта и предлога буџета пројекта;
			5) рок и начин пријављивања на конкурс.
			Рок за конкурисање не може бити краћи од 15 дана од дана објављивања конкурса у дневном листу.
			Члан 6.
			Носиоци програма и пројеката из члана 4. став 1. овог правилника подносе пријаву за конкурисање на Обрасцу ОПК – Пријава за конкурс за финансирање и суфинансирање програма и пројеката од јавног интереса у областима омладинског сектора (у даљем тексту: Пријава), који је одштампан уз овај правилник и чини његов саставни део. 
			Пријава се преузима са званичне интернет презентације Mинистарства и Портала еУправа.
			Пријаву подноси лице овлашћено за заступање носиоца програма или пројекта и одговорно је за тачност и истинитост података наведених у Пријави.  
			Уз Пријаву се доставља предлог програма или пројекта са прилозима, сачињен у складу са Смерницама. 
			Члан 7.
			Министар надлежан за послове омладине (у даљем тексту: министар) решењем образује посебну радну групу – Комисију за стручни преглед поднетих предлога програма и пројеката за финансирање програма и пројеката од јавног интереса у областима омладинског сектора (у даљем тексту: Комисија).
			Комисија има пет чланова, од којих су три члана представници запослених у Министарству.
			Чланови Комисије дужни су да потпишу изјаву да немају приватни интерес у вези са радом и одлучивањем комисије, односно спровођењем конкурса (Изјава о непостојању сукоба интереса).
			Министарство обезбеђује услове за рад Комисије.
			Члан 8.
			Приликом стручног прегледа и вредновања предложених програма и пројеката Комисија утврђује предлоге за одобрење програма или пројекта на основу следећих критеријума:
			1) усклађености резултата и ефеката програма или пројекта са циљевима конкурса и доприноса остваривању јавног интереса у областима омладинског сектора;
			2) капацитета носиоца програма или пројекта;
			3) садржаја и изводљивости предлога програма или пројекта;
			4) обухвата и усклађености са потребама циљних група;
			5) одрживости ефеката програма или пројекта;
			6) сврсисходности и рационалности трошкова;
			7) видљивости програма или пројекта;
			8) квалитета реализације претходних програма или пројеката које је финансирало Министарство.
			Рaди пoтпуниjeг сaглeдaвaњa квaлитeтa прeдлoгa прoгрaмa и прojeкaтa Кoмисиja мoжe трaжити пojaшњeњa прeдлoгa прoгрaмa и прojeктa и/или oбaвити интeрвjу сa пoднoсиoцeм прoгрaмa и прojeктa.
			Комисија може подносиоцу програма или пројекта предложити корекције предлога програма или пројекта у делу који се односи на предлог средства потребна за реализацију програма или пројекта за оне програме и пројекте који остваре најмање 50% од укупног броја бодова у складу са Смерницама из члана 5. став 2. овог правилника предвиђеним конкурсом на основу којег се подноси предлог програма или пројекта.
			Комисија неће прегледати и вредновати неблаговремене и непотпуне пријаве, као ни програме и пројекте носиоца који не испуњавају услове из члана 4. овог правилника, који нису испунили обавезу уписа промене података уписаних у Јединствену евиденцију или доспеле уговорне обавезе за коришћена средства буџета Републике Србије.
			Члан 9.
			Нa основу предлога Кoмисиje, министaр одлучује о избору прoгрaмa и прojeкaтa кojи сe финaнсирajу из срeдстaвa буџeтa Рeпубликe Србиje и висини срeдстaвa пo oдoбрeнoм прoгрaму и прojeкту.
			Члан 10.
			Министарство на званичној интернет презентацији и Порталу еУправа ставља на увид јавности списак свих учесника на конкурсу и списак одобрених програма или пројеката са износом одобрених средстава у року од 15 дана од дана доношења одлуке из члана 9. овог правилника.
			Члан 11.
			Средства која се у складу са овим правилником одобре за реализацију конкретног програма или пројекта могу се користити искључиво за реализацију тог програма или пројекта, у складу са уговором који се закључује између Министарства и носиоца програма или пројекта (у даљем тексту: уговор).
			Уговором се уређују међусобна права, обавезе и одговорности уговорних страна, а нарочито: назив одобреног програма или пројекта; време реализације програма или пројекта; висина додељених средстава; начин праћења реализације програма или пројекта; обавезе носиоца програма или пројекта у погледу реализације и подношења извештаја о реализацији програма или пројекта; инструменти обезбеђења за случај ненаменског трошења средстава обезбеђених за реализацију програма или пројекта, односно за случај неизвршења уговорних обавеза и повраћај неутрошених и ненаменски утрошених средстава.
			Одобрени програм или пројекат, са свим прилозима, саставни је део уговора.
			Члан 12.
			Ради осигурања квалитета реализације одобрених програма и пројеката Министарство може припремити смернице за спровођење одобрених програма и пројеката и може организовати обуку за носиоце одобрених програма и пројеката.
			Члан 13.
			Носилац одобреног програма или пројекта дужан је да по завршетку програма или пројекта достави завршни извештај о реализацији програма или пројекта и утрошку средстава у року од 20 дана од његовог завршетка на Обрасцу ОЗИ-Н – Завршни извештај – наративни и Обрасцу ОЗИ-Ф – Завршни извештај – финансијски, који су одштампани уз овај правилник и чине његов саставни део.
			Члан 14.
			Министарство прати спровођење и реализацију одобрених програма и пројеката на основу достављених извештаја и непосредног увида у реализацију одобрених програма и пројекта, као и непосредним контактом са корисницима одобрених програма и пројеката.
			Носилац програма или пројекта дужан је да у току реализације омогући Министарству праћење спровођења програма или пројекта, присуство при реализацији активности, као и увид у целокупну документацију.
			Носилац програма или пројекта дужан је да благовремено обавести Министарство о времену и месту реализације активности на програму или пројекту.
			Члан 15.
			Даном ступања на снагу овог правилника престаје да важи Правилник о финансирању и суфинансирању програма и пројеката од јавног интереса у областима омладинског сектора („Службени гласник РС”, бр. 8/12, 11/13 и 15/16).
			Члан 16.
			Поступци реализације програма и пројеката који су отпочели пре ступања на снагу овог правилника а нису окончани, спровешће се према прописима који су важили пре ступања на снагу овог правилника.
			Члан 17.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-10/2018-04
			У Београду, 13. априла 2018. године
			Министар,
			Вања Удовичић, с.р.
			Прилози
			
			Образац 
			ОПК – Пријава за конкурс за финансирање и суфинансирање програма и 
			пројеката од јавног интереса у областима омладинског сектора
			
			Образац 
			ОЗИ-Н - Завршни извештај - наративни
			
			Образац 
			ОЗИ-Ф - Завршни извештај - финансијски
	

