


	
	Zakon


	
			На основу члана 124. став (6) Закона о странцима („Службени гласник РС”, број 24/18),
			Министар унутрашњих послова, уз сагласност директора Безбедносно-информативне агенције дату актом број 15-35194/2 од 3. децембра 2018. године, доноси
			ПРАВИЛНИК
			о ближим условима и начину спровођења предлога за изрицање забране уласка странца и надзора и контроле странца приликом уласка и кретања преко територије Републике Србије
			"Службени гласник РС", број 2 од 16. јануара 2019.
			Члан 1.
			Овим правилником прописују се ближи услови и начин спровођења предлога за изрицање забране уласка странца и надзора и контроле странца приликом уласка и кретања преко територије Републике Србије.
			Члан 2.
			Предлог за изрицање забране уласка странца у Републику Србију, односно надзора и контроле странца приликом уласка и кретања преко територије Републике Србије (у даљем тексту: предлог) даје државни орган надлежан за заштиту безбедности Републике Србије или надлежна организациона јединица Министарства унутрашњих послова, у складу са законом (у даљем тексту: предлагач).
			Предлог се доноси на основу процене да би улазак или боравак странца у Републици Србији угрозио безбедност Републике Србије и њених грађана, односно на основу процене безбедносног ризика уласка и боравка странца на територији Републике Србије, а у циљу превенције криминала и унапређења заштите јавне безбедности.
			Члан 3.
			Предлагач доставља предлог организационој јединици Министарства унутрашњих послова надлежној за послове граничне контроле и послове у вези са кретањем и боравком странаца (у даљем тексту: гранична полиција), ради реализације и уноса у евиденције које се воде у складу са законом.
			Пре достављања предлога, предлагач врши проверу да ли се подаци о странцу за кога се предлог доставља, већ налазе у релевантним евиденцијама са  прописаним поступањем полицијских службеника за примену полицијских овлашћења према странцу, и уколико утврди да такви подаци постоје, односно да се разликују од поступања у предлогу, исти се узимају у обзир приликом сачињавања процене и давања предлога из члана 2. овог правилника. 
			Предлог се попуњава од стране предлагача, у складу са расположивим подацима.
			Члан 4.
			Предлог се доставља у  штампаном облику на Обрасцу формата А4, димензија (210 x 297 mm), који је одштампан уз овај правилник и чини његов саставни део. 
			Ако постоје разлози хитности, предлог се може доставити и на други начин.
			У случају из става 2. овог члана предлагач у року од 24 часа доставља предлог на прописаном обрасцу.
			Уколико за то постоје технички услови, образац из става 1. овог члана доставља се у електронској форми, уз примену прописа којима се уређује информациона безбедност.
			Члан 5.
			Забрана уласка странца у Републику Србију, предлаже се на обрасцу из члана 4. овог правилника са ознаком „З”.
			Надзор и контрола странца приликом уласка и кретања преко територије Републике Србије предлаже се на обрасцу из члана 4. овог правилника са ознаком  „НИК”. 
			Ако то захтевају разлози конкретног случаја, у предлогу се наводи напомена о ограничењу  доступности података из предлога.
			У складу са одредбама закона којим се уређује гранична контрола и полицијска овлашћења у вршењу граничне контроле, поред мера из ст. 1. и 2. овог члана, предлагач може на обрасцу из члана 4. овог правилника затражити поступање, односно примену појединих овлашћења граничне полиције приликом провере лица, проверу ствари и саобраћајних средстава, учешће овлашћених лица предлагача у спровођењу мера граничне контроле, као и других мера и радњи у складу са законом.
			Члан 6.
			Временско вођење података из предлога траје до датума унетог у електронске евиденције, односно до стицања услова из члана 7. овог правилника.
			Члан 7.
			Ако престану разлози за забрану уласка странца у Републику Србију, односно за надзор и контролу странца приликом уласка и кретања преко територије Републике Србије, предлагач доставља предлог за брисање лица из евиденција граничној полицији на обрасцу из члана 4. овог правилника са ознаком  „брисање лица”, ради реализације.
			Предлагач најмање једном у року од шест месеци од достављања предлога преиспитује разлоге основаности предлога.
			Члан 8.
			Подаци из електронских евиденција представљају тајне податке степена тајности „Поверљиво” у складу са законом којим се уређује тајност података.
			Члан 9.
			Овај правилник ступа на снагу осмог дана од дана објављивања у „Службеном гласнику Републике Србије”, а почиње да се примењује 1. марта 2019. године.
			Број 01-12183/18-6
			У Београду, 31. децембра 2018. године
			Министар, 
			др Небојша Стефановић, с.р.
			Образац
			ПРЕДЛОГ
			1. врста захтева („З”; „НИК”; „брисање лица”) и предлагач:
			2. број захтева предлагача:
			3. доступност1: 
			4. презиме лица:
			5. име лица:
			6. име оца:
			7. друга презимена и имена2:
			8. датум рођења:
			9. место рођења:
			10 држава рођења:
			11. држављанство3:
			12. путне исправе4
			а) држава издавања:
			б) број:
			13. остале исправе:
			а) држава издавања:
			б) број:
			14. пребивалиште:
			15. боравиште:
			16. поступање5:
			а) обавештавање о покушају уласка6
			б) обавештавање о уласку/изласку7
			в) обавештавање о свакој пријави боравишта8
			г) преглед лица и ствари
			д) остала поступања
			17. датум увођења:
			18.  рок вођења (датум):
			19. контакт подаци предлагача: 
			––––––––––––––––––
			1	Може бити доступно свима или предлагачима и граничној полицији
			2	Ако лице користи више других презимена и имена наводити их као друго презиме и име 1: , друго презиме и име 2:, …
			3	Ако лице има више држављанстава наводти их као: држављанство 1:; држављанство 2: ; …
			4	Ако лице користи више путних исправа наводити их као путна исправа 1:, путна исправа 2:, …
			5	Навести само поступања која се предлажу
			6	Само код предлагања забране уласка (З)
			7	Само код предлагања надзора и контроле (НИК)
			8	У случају забране уласка (З) и надзора и контроле (НИК), ако таква потреба постоји
	

