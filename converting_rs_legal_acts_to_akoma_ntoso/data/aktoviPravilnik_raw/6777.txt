


	
	Zakon

	


				На основу члана 72. став 1. тачка 11) Закона о граничној контроли („Службени гласник РС”, број 24/18), 
				
				Mинистар унутрашњих послова доноси
				ПРАВИЛНИК
				о садржају, изгледу печата и начину уноса података о преносу оружја и муниције преко државне границе у путну исправу
				"Службени гласник РС", број 48 од 22. јуна 2018.
				Предмет Правилника
				Члан 1.
				Овим правилником прописује се садржај и изглед печата и начин уноса података о преносу оружја и муниције преко државне границе у путну исправу.
				Садржај, облик и изглед печата
				Члан 2.
				Отисак печата којим се у путну исправу уноси податак да лице које прелази државну границу Републике Србије преко државне границе преноси оружје и муницију је правоугаоног облика, димензија 41х22 mm и оивичен је непрекидном правом линијом дебљине 1 mm. 
				
				Печат из става 1. овог члана се израђује од гуме или другог одговарајућег материјала и оставља отисак плаве боје. 
				
				Печат садржи речи „ОРУЖЈЕ”, „одобрење бр.______ ”, „издато од _______” и број печата који хронолошки почињу од П001. 
				
				Текст печата исписује се ћирилицом на српском језику.
				Изглед и садржај печата дати су у Прилогу 1, који је одштампан уз овај правилник и чини његов саставни део.
				Отискивање печата и унос података 
				Члан 3.
				Полицијски службеник који обавља граничну проверу ће након отискивања печата о овери преласка државне границе, у путну исправу лица којe прелази државну границу и преноси оружје и муницију, отиснути и печат из члана 2. овог правилника.
				Печати из става 1. овог члана отискују се хоризонтално, на првој страници путне исправе на којој постоји довољно простора за отискивање улазног печата о овери преласка државне границе, печата из члана 2. овог правилника и излазног печата о овери преласка државне границе.
				У отисак печата, штампаним словима ћирилице, уписују се подаци о броју издатог одобрења за преношење оружја преко државне границе и органу који је издао одобрење.
				Приликом преношења оружја и муниције на излазу из Републике Србије које више неће бити унето на територију Републике Србије или преношења оружја и муниције на улазу у Републику Србију које више неће бити изнето са територије Републике Србије, полицијски службеник који обавља граничну проверу ће након отискивања печата о овери преласка државне границе, у путну исправу лица који прелази државну границу и преноси оружје и муницију, отиснути и печат из члана 2. овог правилника, а потом га прецртати правом линијом плаве боје, дијагонално почев од доњег левог угла према горњем десном углу отиснутог печата.
				Приликом преношења оружја и муниције преко државне границе Републике Србије које се привремено уноси или износи за потребе спорта или лова или је у транзиту кроз Републику Србију, полицијски службеник који обавља граничну проверу ће након отискивања печата о овери преласка државне границе, у путну исправу лица којe прелази државну границу и преноси оружје и муницију, отиснути и печат из члана 2. овог правилника, а потом га прецртати правом линијом плаве боје, дијагонално почев од доњег левог угла према горњем десном углу отиснутог печата.
				Изглед отиска печата који је прецртан у складу са ст. 4. и 5. овог члана дат је у Прилогу 2, који је одштампан уз овај правилник и чини његов саставни део.
				Завршна одредба
				Члан 4. 
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 01-4924/18-3
				У Београду, 18. јуна 2018. године
				Министар,
				др Небојша Стефановић, 
				с.р.
				Прилози
				S

		
