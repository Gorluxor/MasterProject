

	Редакцијски пречишћен текст





На основу члана 32. став 5. и члана 34. став 4. Закона о средствима за исхрану биља и оплемењивачима земљишта („Службени гласник РС”, број 41/09),

Министар пољопривреде, шумарства и водопривреде доноси




ПРАВИЛНИК

о условима и начину вршења прегледа и узорковања пошиљке при увозу, начину најављивања приспећа пошиљке, обрасцу и садржини захтева за преглед пошиљке и условима које увозник мора да обезбеди ради обављања фитосанитарног прегледа, као и начину достављања узорака, броју и величини узорака ради испитивања и начину поступања са одузетом пошиљком

"Службени гласник РС", бр. 86 од 17. новембра 2010,
22 од 23. 
марта 2012.





1. Уводне одредбе


Члан 1.

Овим правилником ближе се прописују услови и начин вршења прегледа и узорковања пошиљке при увозу, начин најављивања приспећа пошиљке, образац и садржина захтева за преглед пошиљке и услови које увозник мора да обезбеди ради обављања фитосанитарног прегледа, као и начин достављања узорака, број и величина узорака ради испитивања и начин поступања са одузетом пошиљком.

Пошиљкa, у смислу овог правилника, јесте количина једне исте врсте средстава за исхрану биља, оплемењивача земљишта или сировине за њихову производњу која је пристигла на гранични прелаз.


Члан 2.

Поједини изрази употребљени у овом правилнику имају следеће значење:

1) алати за узорковање
јесу алати који се користе за узимање појединачних узорака, односно који се користе за припрему лабораторијског узорка из збирног узорка или припрему аналитичког узорка;

2) збирни узорак
јесте комбинована и добро измешана група појединачних узорака узета из исте јединице узорковања;

3) јединица узорковања јесте количина производа који формира јединицу и која поседује униформна (уједначена) својства;

4) контејнер
јесте контејнер затвореног типа товарне запремине 3 m³, намењен за превоз робе и који одговара међународним стандардима за превоз робе под царинским надзором;

5) лабораторијски узорак (коначни узорак)
јесте репрезентативни део умањеног узорка који представља количину производа која је узета из збирног узорка;

6) партија 
јесте количина средстава за исхрану биља и оплемењивача земљишта која је произведена истим технолошким поступком, утврђеног прописаног квалитета (партија у производњи), односно количина за коју је произвођач у време отпремања утврдио исти квалитет (партија у промету), односно количина одређене врсте средстава за исхрану биља и оплемењивача земљишта, истог одређеног квалитета и порекла, која се увози (партија при увозу);

7) појединачни узорак
јесте количина производа узета са једног места из исте јединице узорковања;

8) смањени узорак
јесте репрезентативни део збирног узорка добијен из јединице узорковања поступком смањивања;

9) транзит средстава за исхрану биља и оплемењивача земљишта или сировине за њихову производњу (у даљем тексту: транзит) 
јесте сваки транспорт пошиљке преко територије Републике Србије;

10) узорак за испитивање 
јесте узорак припремљен из лабораторијског узорка који формира правно лице које обавља послове лабораторијског испитивања узорака средстава за исхрану биља узетих у поступку инспекцијске контроле ради провере физичких и хемијских особина, у складу са законом којим се уређују средства за исхрану биља и оплемењивачи земљишта (у даљем тексту: Правно лице које обавља послове од јавног интереса).


2. Начин најављивања приспећа пошиљке, образац и садржина захтева за преглед пошиљке и услови које увозник мора да обезбеди ради обављања фитосанитарног прегледа


а) Начин најављивања приспећа пошиљке и образац и садржина захтева за преглед пошиљке 



Члан 3.

Ако се увоз пошиљке или транзит са складиштењем, дељењем или сједињавањем са другим пошиљкама (у даљем тексту: транзит са претоваром) врши преко граничног прелаза на коме фитосанитарна инспекција није стално присутна, већ се фитосанитарни преглед обавља на позив, приспеће пошиљке најављује се најкасније један радни дан пре приспећа, и то непосредно или путем телефона.

После најаве приспећа пошиљке из става 1. овог члана подноси се захтев за преглед пошиљке.

Ако се увоз пошиљке или транзит са претоваром врши преко граничног прелаза на коме је фитосанитарна инспекција стално присутна, приспеће пошиљке се не најављује, већ се за ту пошиљку подноси захтев за преглед пошиљке одмах по њеном приспећу, а најкасније у року од 24 часа од тренутка приспећа пошиљке, у радно време фитосанитарне инспекције.


Члан 4.

Захтев за преглед пошиљке из члана 3. ст. 2. и 3. овог правилника садржи податке о:

1) царинском декларанту (назив, адреса, телефон, име референта, ПИБ број);

2) врсти пошиљке;

3) пореклу пошиљке;

4) увознику пошиљке (назив, седиште, ПИБ број, редни број уписа у Регистар дистрибутера и увозника);

5) произвођачу;

6) иностраном добављачу;

7) кориснику;

8) укупној тежини пошиљке;

9) месту прегледа пошиљке;

10) документацији која прати 
пошиљку, односно документацији потребној за преглед пошиљке.*

Захтев из става 1. овог члана подноси се на Обрасцу - Захтев за преглед пошиљке средстава за исхрану биља или сировина, који је одштампан уз овај правилник и чини његов саставни део.


*Службени гласник 
РС, број 22/2012


б) Услови које увозник мора да обезбеди ради обављања фитосанитарног прегледа


Члан 5.

Ради обављања фитосанитарног прегледа пошиљке увозник, односно царински декларант или превозник треба да обезбеди:

1) потребно особље за отварање и преглед превозног средства и пошиљке;

2) потребно особље за узорковање пошиљке;

3) достављање узорака на испитивање;

4) преузимање узорка означеног брojем: „2” од фитосанитарне инспекције у року од 15 дана после завршених испитивања.


3. Услови и начин вршења прегледа и узорковања пошиљке при увозу, начин достављања узорака, број и величина узорака ради испитивања и начин поступања са одузетом пошиљком


а) Услови и начин вршења прегледа пошиљке 



Члан 6.

Преглед пошиљке обухвата идентификацију пошиљке, преглед документације, паковања и превозног средства, у складу са законом којим се уређују средства за исхрану биља и оплемењивачи земљишта.

Идентификација пошиљке врши се тако што се подаци из захтева за преглед пошиљке упоређују са:

1) документацијом која прати пошиљку;

2) подацима на паковању, ако је пошиљка упакована;

3) решењем о упису у Регистар средстава за исхрану биља, у случају када се ради о пошиљкама средстава за исхрану биља и оплемењивача земљишта.

Преглед документације која прати пошиљку подразумева проверу да ли пошиљку прати потребна документација.

Преглед паковања врши се за пошиљке које су упаковане и обухвата:

1) преглед садржаја декларације;

2) преглед садржаја упутства за примену које мора бити у складу са посебним прописом којим се уређује декларисање средстава за исхрану биља, у случају када се ради о пошиљкама средстава за исхрану биља и оплемењивача земљишта.

Преглед превозног средства подразумева проверу превозног средства и врши се за све пошиљке, осим за авионске, поштанске и денчане пошиљке.


Члан 7.

О извршеном прегледу пошиљке сачињава се записник, који нарочито садржи податке о датуму и месту прегледа, пореклу, произвођачу и увознику пошиљке, узорковању и одступању од метода узорковања, броју и величини узетих узорака, као и податке о томе да ли је пошиљка у чврстом и расутом стању била заштићена од атмосферских утицаја.

Подаци о узорковању из става 1. овог члана нарочито се односе на:

1) ознаку узорка;

2) назив и тип средстава за исхрану биља, у случају када се ради о пошиљкама средстава за исхрану биља и оплемењивача земљишта;

3) датум узимања узорка;

4) начин паковања и број паковања пошиљке, ако је пошиљка упакована;

5) величину јединице узорковања пошиљке;

6) број узетих појединачних узорака;

7) околности приликом узимања узорка (услови превоза, услови складиштења и слично), ако су постојале.

Примерак потписаног записника из става 1. овог члана доставља се уз лабораторијски узорак.


б) Услови и начин узорковања пошиљке и број и величина узорака ради испитивања


Члан 8.

Узимање и припремање узорака за слање на испитивање врши се у што краћем року, без одлагања, имајући у виду мере које је потребно предузети да би се обезбедила репрезентативност узорака, при чему алати за узорковање, површине које се користе при узорковању и амбалажa намењена паковању узорака треба да буду чисти и суви.


Члан 9.

Узорковање се врши тако што се:

1) у случају пошиљки које су у чврстом и расутом стању, појединачни узорци узимају сондом са површине, односно 10 cm испод површине, из средине по дубини и са дна, при чему сонда треба да буде уроњена највише 10 cm од дна;

2) у случају упакованих средстава за исхрану биља која су у чврстом стању, узимају паковања као појединачни узорци, а у случају да се садржај у паковању згрудвао, паковање издвојено као појединачни узорак баца се једанпут или два пута са мале висине (40 до 50 cm) на под ради уситњавања;

3) у случају упакованих средстава за исхрану биља која су у течном стању, узимају паковања као појединачни узорци који се пре узорковања хомогенизују.

При узорковању упакованих средстава за исхрану биља у чврстом или течном стању појединачни узорци треба да буду неотворена и неоштећена паковања.


Члан 10.

Узорковање пошиљке врши се алатима за узорковање који су израђени од материјала који не утичу на карактеристике пошиљака које се узоркују.

Алати за узорковање и шематски приказ начина узорковања дати су у Прилогу 1 – Алати за узорковање и шематски приказ узорковања, који је одштампан уз овај правилник и чини његов саставни део.

Узорковање пошиљака у чврстом стању врши се:

1) лопатом равног дна и вертикалних страница или

2) сондом за узорковање са дугачким отвором и одељцима.

Димензије сонде за узорковање треба да одговарају величини честица, гранула у пошиљци и карактеристикама дела из кога се врши узорковање (дубина контејнера, величина врећа и друго).

Разделник (ротациони, са жлебовима и слично) се употребљава за поделу узетих узорака на једнаке делове, а може се користити и за припрему збирних, смањених узорака и лабораторијских узорака. Смањивање узорка може се вршити и методом четвртања.

Узорковање пошиљака у течном стању врши се цевима, сондама, боцама или другим одговарајућим алатом којим се може узети случајни узорак из јединице узорковања.


Члан 11.

Приликом узорковања треба водити рачуна о томе да пошиљка може да се састоји од једне или више партија.

Ако се пошиљка састоји од партија за које се утврди да потичу од различитих произвођача, свака партија разматра се посебно, при чему треба водити рачуна да партија не може бити мешавина различитих квалитета или различитих процеса производње.


Члан 12.

Приликом узорковања треба водити рачуна да величина јединице узорковања буде прилагођена, тако да се може узорковати сваки њен саставни део.

Величина јединице узорковања из става 1. овог члана дата је у Прилогу 2 – Величина и број узорака за контролу пошиљака, који је одштампан уз овај правилник и чини његов саставни део (у даљем тексту: Прилог 2).


Члан 13.

Сваки појединачни узорак узима се са случајно изабраног места у јединици узорковања, а ако је то физички немогуће, појединачни узорак узима се са случајног положаја у приступачном делу јединице узорковања.

Појединачни узорак, односно узорци треба да садрже довољну количину производа како би се обезбедио захтевани лабораторијски узорак, односно узорци из јединице узорковања.

Појединачни узорци треба да буду приближно једнаке величине.

Када су у питању пошиљке које су у расутом и чврстом или течном стању које се допремају у контејнерима већим од 100 kg, јединицу узорковања треба привидно поделити на одређен број једнаких делова. Број делова треба да одговара броју појединачних узорака, при чему треба да буде издвојен најмање један, насумице изабран узорак са сваког тако подељеног дела.

Када је то могуће, узимање појединачних узорака врши се приликом померања јединице узорковања (утовар или истовар). У том случају, узорци се узимају са случајно изабраних, замишљених делова приликом померања јединице узорковања.

Када су у питању пошиљке у чврстом или течном стању које су упаковане у паковања мања од 100 kg, после избора одговарајућег броја паковања за узорковање, део садржаја сваког паковања се одстрањује. Ако је потребно, појединачни узорци се узимају после сваког посебног пражњења паковања.

Минимални број појединачних узорака који се узима из јединице узорковања, у зависности од њене величине, дат је у Прилогу 2.


Члан 14.

Збирни узорак формира се од узетих појединачних узорака, тако што се сви појединачни узорци узети из пошиљке која је у чврстом стању стављају на чисту и суву подлогу (папир, пластична фолија, чиста подлога од дасака и слично) и добро измешају ради хомогенизације.

Појединачни узорци треба да садрже довољну количину производа, како би се обезбедило да сви лабораторијски узорци буду узети из збирног узорка.

По јединици узорковања потребан је један збирни узорак.

Укупна маса појединачних узорака који чине збирни узорак дата је у Прилогу 2.


Члан 15.

Ради формирања лабораторијског узорка који се доставља на испитивање, садржај збирног узорка пажљиво се измеша. Ако је неопходно, збирни узорак смањује се до најмање 4 kg (смањени узорак), коришћењем механичког раздељивача или методом четвртања.

Метода четвртања спроводи се тако што се збирни узорак стави на подлогу у слој дебљине 5 cm у облику квадрата и подели се дијагоналним цртама на четири једнака дела, од чега се два супротна дела збирног узорка одбаце, а преостала два дела збирног узорка поново се измешају и разастру по подлози у слој дебљине 5 cm у облику квадрата и четвртају док се не добије узорак масе најмање 4 kg.


Члан 16.

Од смањеног збирног узорка припремају се најмање три лабораторијска узорка у приближно истој количини (најмање 1 kg), који се означавају бројем: „1”, „2” и „3”.

Лабораторијски узорци пакују се у одговарајуће непропусне, чисте, суве и неупотребљаване врећице или посуде, такве да се њима не могу променити својства узоркованих пошиљака, и херметички се затварају и печате службеном пломбом.

На једној страни службене пломбе утискује се скраћеница: „ФИ”, а на другој страни одређени серијски број.

На узорак се ставља етикета, која се не може скинути без повреде пломбе и која нарочито садржи следеће податке:

1) ознаку узорка;

2) назив и тип средстава за исхрану биља;

3) потпис и печат фитосанитарног инспектора који је узео узорак.

Подаци који су наведени на етикети треба да буду написани јасно и читљиво, на начин да се не могу избрисати, мењати или одстранити.


Члан 17.

Узорак за испитивање формира се од лабораторијског узорка који се, по потреби, смањује или дели.

Формирање узорка за испитивање врши Правно лице које обавља послове од јавног интереса.

Маса узорка за испитивање не може бити мања од 500 gr.

Од узорка за испитивање узима се део за испитивање.


в) Начин достављања узорака и начин поступања са одузетом пошиљком


Члан 18.

Увозник, царински декларант или превозник, одмах, без одлагања, и уз предузимање одговарајућих мера у циљу обезбеђивања репрезентативности, узорак означен бројем: „1” доставља Правном лицу које обавља послове од јавног интереса.

Узорак означен бројем: „1” доставља се заједно са налогом за испитивање који је издат од стране надлежног фитосанитарног инспектора, у складу са законом којим се уређују средства за исхрану биља и оплемењивачи земљишта.

Узорак означен бројем: „2” чува гранична фитосанитарна инспекција ради евентуалног поновног испитивања.

Узорак означен бројем: „3” уступа се увознику, царинском декларанту или превознику.


Члан 19.

У случају привременог одузимања пошиљке, та пошиљка ставља се под царински надзор до окончања поступка.


4. Завршне одредбе


Члан 20.

Даном ступања на снагу овог правилника престају да важе одредбе Правилника о промету, увозу и узорковању ђубрива („Службени лист СРЈ”, број 59/01 и „Службени гласник РС”, број 78/09 – др. правилник), које се односе на промет ђубрива преко државне границе.


Члан 21.

Овај правилник ступа на снагу осмог дана од дана објављивања у „Службеном гласнику Републике Србије”.



Број 110-00-00267/2010-09

У Београду, 10. новембра 2010. године

Министар,

др Саша Драгин, 
с.р.




*


*Службени гласник 
РС, број 22/2012















