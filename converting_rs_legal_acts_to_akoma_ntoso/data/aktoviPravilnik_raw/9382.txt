


	
	Zakon



	
			На основу члана 39. став 8. Закона о биомедицински потпомогнутој оплодњи („Службени гласник РСˮ, бр. 40/17 и 113/17 – др. закон),
			Министар здравља доноси
			ПРАВИЛНИК 
			о садржају обрасца изјаве о повлачењу пристанка за даровање репродуктивних ћелија, односно ембриона, потврди о повлачењу изјаве о пристанку, као и потврди о уништавању репродуктивних ћелија, односно спонтаној разградњи и уништавању ембриона
			"Службени гласник РС", број 27 од 12. априла 2019.
			Члан 1.
			Овим правилником прописује се садржај обрасца изјаве даваоца о повлачењу пристанка о даровању репродуктивних ћелија, као и изјаве даваоца о повлачењу пристанка о даровању ембриона у поступку биомедицински потпомогнутог оплођења (у даљем тексту: БМПО). 
			Овим правилником прописује се садржај обрасца потврде о повлачењу изјаве о пристанку даваоца и потврде о уништавању дарованих репродуктивних ћелија, односно спонтане изградње и уништавања ембриона.
			Члан 2.
			Садржај обрасца изјаве даваоца о повлачењу пристанка о даровању репродуктивних ћелија у поступку БМПО садржи рубрике за упис података о:
			1) даваоцу репродуктивних ћелија, и то:
			(1) име и презиме,
			(2) јединствени матични број грађана,
			(3) датум рођења,
			(4) пол,
			(5) место пребивалишта и адреса,
			(6) држављанство;
			2) изјаву даваоца о повлачењу раније дате изјаве о давању и коришћењу репродуктивних ћелија у поступку БМПО;
			3) називу и месту Центра за БМПО, односно Банке репродуктивних ћелија, ткива и ембриона (у даљем тексту: Банка);
			4) датуму давања изјаве.
			Садржај обрасца изјаве једног или оба супружника, односно ванбрачна партнера о повлачењу изјаве о даровању ембриона у поступку БМПО садржи податке о:
			1) једном или оба супружника, односно ванбрачна партнера од чијих репродуктивних ћелија је настао ембрион, и то:
			(1) име и презиме,
			(2) јединствени матични број грађана,
			(3) датум рођења,
			(4) пол,
			(5) место пребивалишта и адреса,
			(6) држављанство;
			2) изјаву једног или оба супружника, односно ванбрачна партнера о повлачењу изјаве о даровању и коришћењу ембриона у поступку БМПО;
			3) називу и месту Центра за БМПО, односно Банке;
			4) датуму давања изјаве.
			Садржај образаца изјава из ст. 1. и 2. овог члана садржи место за потпис и факсимил надлежног специјалисте и потпис даваоца изјаве о повлачењу пристанка као подносиоца захтева за издавање потврде.
			Садржаји изјава из ст. 1. и 2. овог члана дати  су на Обрасцу 1. и Обрасцу 2. који су одштампани уз овај правилник и чине његов саставни део.
			Члан 3.
			Образац потврде о повлачењу раније дате изјаве о пристанку садржи рубрике за упис података о:
			1) даваоцу репродуктивних ћелија, односно ембриона, и то:
			(1) име и презиме,
			(2) јединствени матични број грађана,
			2) датум изјаве о повлачењу раније дате изјаве о пристанку;
			3) називу и месту Центра за БМПО, односно Банке;
			4) датуму издавања потврде.
			Образац потврде о уништавању дарованих репродуктивних ћелија и спонтаној разградњи и уништавању ембриона садржи податке о:
			1) даваоцу репродуктивних ћелија, односно ембриона, и то:
			(1) име и презиме,
			(2) јединствени матични број грађана,
			2) датум изјаве о повлачењу раније дате изјаве о пристанку;
			3) називу и месту Центра за БМПО, односно Банке; 
			4) датуму издавања потврде.
			Обрасци потврда из ст. 1. и 2. овог члана садрже и места за потпис и факсимил надлежног специјалисте и потпис даваоца изјаве о повлачењу пристанка као подносиоца захтева за издавање потврде.
			Потврде из ст. 1. и 2. овог члана дате су на Обрасцу 3. и Обрасцу 4. који су одштампани уз овај правилник и чине његов саставни део.
			Члан 4.
			Даном ступања на снагу овог правилника престаје да важи Правилник о садржају обрасца изјаве о повлачењу пристанка за давање и коришћење репродуктивних ћелија, као и потврди о повлачењу пристанка и уништењу датих репродуктивних ћелија („Службени гласник РСˮ, број 37/13).
			Члан 5.
			Овајправилникступанаснагу осмог дана од дана објављивања у „Службеном гласнику Републике Србије”.
			Број 110-00-153/2019-21
			У Београду, 25. марта 2019. године
			Министар,
			асс. др Златибор Лончар, с.р.
			Прилози
			
			
			Образац 1 - Изјава даваоца о повлачењу пристанка за даровање 
			репродуктивних ћелија
			
			
			Образац 2 - Изјава даваоца о повлачењу пристанка за даровање 
			ембриона
			
			Образац 3 - 
			Образац потврде о повлачењу раније дате изјаве о пристанку
			
			Образац 4 - 
			Образац потврде о уништавању дарованих репродуктивних ћелија и 
			спонтаној разградњи и уништавању ембриона
	

