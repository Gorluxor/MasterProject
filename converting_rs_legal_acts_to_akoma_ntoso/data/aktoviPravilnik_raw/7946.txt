


	
	Zakon


	
			На основу члана 15. став 4. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон, 43/11 – УС, 14/16, 76/18 и 95/18 – др. закон), 
			Министар заштите животне средине доноси
			ПРАВИЛНИК 
			о садржини пројекта заштите и санације животне средине токoм и после коришћења природног ресурса, поступку и условима давања сагласности на пројекат
			„Службени гласник РС“, број 35 од 21. маја 2019.
			Члан 1.
			Овим правилником ближе се прописује садржина пројекта заштите и санације животне средине током и после коришћења природног ресурса, као и поступак и услови давања сагласности на пројекат.
			Члан 2.
			Пројекат заштите и санације животне средине током и после коришћења природног ресурса, садржи:
			1) врсту природног ресурса и капацитет захватањa; 
			2) опис локације на којој се планира реализација пројекта експлоатације природног ресурса;
			3) приказ стања животне средине на локацији и ближој околини (микро и макро локација) са приказом могућих кумулативних ефекaта са другим пројектима у околини;
			4) услове заштите природе;
			5) опис могућих значајних утицаја радова пројекта на животну средину;
			6) опис технолошког процеса;
			7) податке о утврђеним и овереним резервама ресурса;
			8) процену утицаја експлоатације на животну средину у случају удеса;
			9) опис мера предвиђених у циљу спречавања, смањења и отклањања штетног утицаја на животну средину;
			10) систем праћења утицаја на животну средину током експлоатације ресурса;
			11) мере ублажавања утицаја на животну средину и мере санације животне средине, после престанка коришћења ресурса и затварања постројења;
			12) потврду о извршеној техничкој контроли пројекта.
			Члан 3.
			О давању сагласности на пројекат заштите и санације животне средине током и после коришћења природног ресурса, одлучује се под условом да су уз захтев  за давање сагласности поднети: 
			1) пројекат заштите и санације животне средине током и после коришћења природног ресурса; 
			2) ситуациона карта, размере 1:25.000 или веће, са уцртаним границама простора у коме ће се користити ресурс, јавним саобраћајницама и другим објектима на том простору, назначењем општине на чијој територији је налазиште и уцртаним и уписаним бројевима катастарских парцела за које постоји право службености на земљишту;
			3) доказ о праву службености на земљишту, на коме ће се вршити захватање и коришћење природног ресурса (извод из листа непокретности за власника-корисника земљишта, а ако се ради о дугорочном закупу земљишта, уговор о закупу од власника – корисника земљишта), у оригиналу или овереној копији.
			Члан 4.
			На поступак давања сагласности на пројекат заштите и санације животне средине током и после коришћења природног ресурса, примењују се одредбе закона којим се уређује општи управни поступак.
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-93/2018-02
			У Београду, 10. маја 2019. године
			Министар,
			Горан Триван, с.р.
	

