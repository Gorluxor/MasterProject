



На
основу члана 23. став 6. Закона о процени утицаја на животну средину („Службени
гласник РС”, број 135/04),

Министар
науке и заштите животне средине доноси



ПРАВИЛНИК 

о раду техничке комисије
за оцену студије о процени утицаја на животну средину

„Службени
гласник РС”, број 69 од
09.08.2005.





Члан 1.

Овим
правилником прописује се начин рада и одлучивања техничке комисије за оцену студије
о процени утицаја на животну средину (у даљем тексту: студија о процени утицаја).

Надлежни
орган може образовати једну или више техничких комисија у зависности од врсте студије
о процени утицаја.

Члан 2.

Техничка
комисија:

1)
проверава обим и садржај студије о процени утицаја у односу на одлуку о обиму и
садржају студије о процени утицаја;

2)
испитује студију о процени утицаја, мишљења заинтересованих органа и организација
и јавности и преглед мишљења надлежног органа;

3)
оцењује подобност предвиђених мера за спречавање, смањење и отклањање могућих штетних
утицаја пројекта на стање животне средине на локацији и ближој околини, у току извођења
пројекта, рада пројекта, у случају удеса и по престанку рада пројекта.

Техничка
комисија може да захтева од носиоца пројекта да у одређеном року изврши измене и
допуне у достављеној студији о процени утицаја, а по потреби да изврши и обилазак
локације.

Члан 3.

Техничка
комисија ради и одлучује на седницама.

Техничка
комисија пуноважно ради и одлучује ако седници присуствује више од половине чланова.

Одлуке
техничке комисије су пуноважне ако су донете већином гласова присутних чланова.

Члан 4.

Седнице
техничке комисије одржавају се по потреби, у зависности од броја и врсте студија
о процени утицаја.

Седнице
техничке комисије сазива председник.

У
случају спречености председника, седницу техничке комисије сазива заменик председника
или члан техничке комисије кога председник техничке комисије овласти.

Члан 5.

У
току припреме седнице техничке комисије утврђује се предлог дневног реда, припремају
материјали за сваку тачку и одређују известиоци.

Предлог
дневног реда утврђује председник техничке комисије.

На
седницу техничке комисије председник техничке комисије може позвати носиоца пројекта,
обрађиваче студије о процени утицаја, као и представнике надлежних органа и организација
који су издали услове, сагласности и мишљења у претходном поступку.

Члан 6.

Уз
позив за седницу техничке комисије доставља се предлог дневног реда. Позив на седницу
се доставља најмање 5 дана пре дана одређеног за одржавање седнице.

Члан 7.

На
седницама техничке комисије се води записник који потписује председник техничке
комисије и записничар. Записник са седница техничке комисије чува се уз материјал
о процени утицаја.

Записник
води лице које одреди председник.

Записник
садржи нарочито: означење седнице; редни број седнице; место и датум одржавања седнице;
време почетка седнице; име председавајућег на седници; број и имена присутних и
одсутних чланова и констатацију да ли је изостанак оправдан или не; констатацију
о постојању кворума; предложени и усвојени дневни ред; ток седнице; ток одлучивања,
гласања и донете одлуке; закључке; потпис председавајућег и записничара.

Члан 8.

По
завршеној дискусији о студији о процени утицаја техничка комисија сачињава извештај
са оценом студије о процени утицаја и предлогом одлуке о давању, односно одбијању
давања сагласности на студију о процени утицаја.

Техничка
комисија је дужна да извештај са оценом студије о процени утицаја и предлогом одлуке
о давању, односно одбијању давања сагласности на студију о процени утицаја достави
надлежном органу најкасније у року од 30 дана од дана пријема документације од надлежног
органа.

Члан 9.

Административно-техничке
послове за потребе рада комисије обавља надлежни орган који спроводи поступак процене
утицаја.

Члан 10.

Овај правилник ступа
на снагу осмог дана од дана објављивања у „Службеном гласнику Републике Србије”.





Број
110-00-6/2005-01

У
Београду, 21. јула 2005. године

Министар,

др
Александар Поповић, с.р.





