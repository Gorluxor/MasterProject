


	Редакцијски пречишћен текст

 

На
основу члана 221. став 1. тачка 5. Закона о основама безбедности саобраћаја на
путевима („Службени лист СФРЈ“, бр. 63/80), по предходно прибављеном мишљењу
Привредне кооморе Југославије, председник Савезног комитета за саобраћај и везе
прописује



ПРАВИЛНИК


о укупном трајању времена управљања возилом, одморима возача и начину рада 
удвојених посада на возилима, у обиму који утиче на безбедност управљања возилом

„Службени
лист СФРЈ", бр. 18 од 13. 

априла 1984, 67 од 13. 


децембра 1985.



Члан
1.

Овим правилником
ближе се утврђују услови и критеријуми за одређивање и праћење укупног трајања
времена управљања моторним возилом и одмора возача у вези са управљањем
моторним возилом и начин рада удвојених посада на возилима у саобраћају на путевима,
у обиму који утиче на безбедност управљања возилом.

Члан
2.

Одредбе овог
правилника примењују се на возача који управља аутобусом, теретним возилом или
скупом возила, чија највећа дозвољена маса износи више од 3.500 kg.

Одредба
става 1. овог члана не примењује се на возача моторног возила: оружаних снага
СФРЈ, органа унутрашњих послова, службе хитне помоћи, ватрогасне службе, јавног
градског превоза путника, за хитне интервенције на путевима и одржавање путева
у зимском периоду и возила које се региструје по прописима република и
аутономних покрајина.* 

*Службени лист СФРЈ, број 67/1985

Члан
3.

Ниже наведени
изрази, употребљени у овом правилнику, имају следећа значења:

– „непрекидно
управљање од пет часова" јесте време за које возач управља возилом без
прекида (ефективна вожња) или са прекидима вожње мањим од пола часа у току 24
часа;

– „прекид
вожње" је време за које возач престане да управља моторним возилом дуже од
пола часа, а обухвата време за припремање и распремање возила, за утовар и
истовар робе, за улазак и излазак путника, за поправке возила и терета на путу,
време чекања на утовар и истовар робе, време чекања на граничном прелазу, као и
прекид или забрана саобраћаја због временских прилика и других услова на
путевима;

– „укупно трајање
времена управљања" јесте збир времена непрекидних управљања возилом у току
24 часа;

– „време
путовања" је збир времена управљања возача и другог возача моторним
возилом (удвојена посада) и свих прекида вожње дужих од пола часа;

– „одмор" је
непрекидан период дужи од пола часа кад возач не обавља активности у вези са
радом моторног возила;

– „одмор у току
радног времена" јесте прекид вожње дужи од пола часа ради одмора и
обедовања;

– „дневни
одмор" је прекид радног времена возача ради спавања и одмора.

Члан
4.

Возач аутобуса,
теретног моторног возила или скупа возила, чија највећа дозвољена маса износи
више од 20 тона, после пређених 500 km у току 24 часа, мора да прекине вожњу
или да га замени други возач, чак и кад ту релацију пређе за мање од осам
часова управљања возилом.

Члан
5.

Ако возач у току 24
часа управља већим бројем возила, укупно трајање времена управљања јесте збир
времена управљања свим тим возилима.

Члан
6.

Возач мора да
прекине вожњу и да у току радног времена користи одмор од најмање пола часа, најдоцније
после пет часова непрекидног управљања возилом.

Дневни одмор возач
користи на крају радног времена, после укупног трајања времена управљања
возилом од осам часова, односно после пређених 500 km пута у току 24 часа.

Члан
7.

Ако возило у коме се
налази уређен лежај за одмор управља удвојена посада, возач може да користи
одмор од пола часа после непрекидног управљања возилом од пет часова или да га
замени други возач.

Ако је возач после
непрекидног управљања возилом од пет часова предао возило на управљање другом
возачу (удвојена посада), после пет часова непрекидног управљања возилом други
возач ће поступити у смислу става 1. овог члана.

Члан
8.

Возач удвојене
посаде, који је возилом управљао непрекидно највише пет часова, може, после
одмора од најмање пола часа, наставити да управља возилом највише још три часа.

Члан
9.

Возач који управља аутобусом,
теретним моторним возилом или скупом возила, чија највећа дозвољена маса износи
више од 20 тона, који за осам часова у току 24 часа може да пређе више од 500
km пута, дневни одмор мора да користи најдоцније после пређених 500 km пута,
односно после осам часова управљања возилом.

Члан
10.

Ако се у управљању
возилом у коме се не налази уређен лежај кој омогућава одмор у лежећем положају
смењују два возача, сваки возач мора да има непрекидан одмор од најмање десет
часова у току 27 часова путовања.

Члан
11.

У моторном возилу,
уз возача који управља возилом треба да се налази и други возач (удвојена
посада) од почетка управљања возилом или да возача који управља возилом замени
други возач:

1) ако се у току 24
часа у саобраћају користи моторно возило после осам часова укупног трајања
времена за које је возилом управљао први возач;

2) ако аутобус,
теретно возило или скуп возила чија највећа дозвољена маса износи више од 20
тона, у току 24 часа прелази растојање од 500 km.

Члан
12.

Ако се у моторном
возилу налазе два возача (удвојена посада), начин њиховог рада утврђује се
према дужини релације коју возило прелази, времену управљања возилом и
опремљености возила, односно према томе да ли се у возилу налази или не налази
уређен лежај који омогућава једном од возача да се, док возило мирује, одмара у
лежећем положају.

Члан
13.

Ако возач не може да
стигне до одговарајућег стајалишта или до места опредељења после осам часова
управљања возилом, време управљања возилом може да се продужи највише 30
минута, и то највише два пута у току једне седмице, с тим да укупно време
управљања возилом не може бити дуже од 48 часова у току седмице.

Возач мора да
прекине вожњу ако ни после продужења времена управљања возилом од 30 минута не
може да стигне до стајалишта или до места опредељења у смислу става 1. овог
члана.

Члан
14.

У индивидуалну
контролну књижицу за возача моторног возила у саобраћају на путевима возач
моторног возила уписује преглед своје активности, часове одмора и прекиде вожње
у току радног дана.

Одредба
става 1. овог члана не односи се на возача моторног возила у редовном линијском
саобраћају, осим у међународном саобраћају, на возача моторног возила
грађевинске, комуналне и ПТТ организације удруженог рада, организације која
врши превоз робе широке потрошње на релацији до 50 km од седишта организације,
организације која врши обуку возача, организације која за сопствене потребе
врши превоз радника на посао и с посла, организације која у локалном саобраћају
превози ђаке, као и на возача моторног возила за хитне интервенције на путевима
(Служба „Помоћ – информације" АМСЈ), у електродистрибуцији и цевоводном
транспорту, за испитивање и заштиту од хаваријског загађивања вода и за
хигијенско-епидемиолошка испитивања и ветеринарске инспекције; на техничким,
електроенергетским, грађевинским, рударским, геолошко-механичким, железничким и
телекомуникационим уређајима и опреми, кад врше те интервенције.* 


*Службени лист СФРЈ, број 67/1985

Члан
15.

Возач и други возач
(удвојена посада) уписују у индивидуалну контролну књижицу за возача моторног
возила у саобраћају на путевима време одмора у рубрике са предвиђеним симболима
одмора, и то у току и на крају сваког периода на који се одмор односи (дневни
одмор, укупно трајање дневног одмора пре почетка и у току радног дана).

Подаци из
индивидуалне контролне књижице за возача моторног возила у саобраћају на
путевима морају се слагати са подацима регистрованим на улошку тахографског
уређаја.

Члан
16.

Индивидуална
контролна књижица за возача моторног возила у саобраћају на путевима израђује
се према обрасцу који је одштампан уз овај правилник и чини његов саставни део.

Димензије
индивидуалне контролне књижице јесу 210 mm х 148 mm.



Члан
17.

Овај правилник ступа
на снагу 1. септембра 1984. године.





Бр

470

6.

децембра
1983. године

Београд

Председник

Савезног
комитета за 

саобраћај
и везе,

мр
Назуми Мустафа, с.р.



















