


	
	Zakon



	
			На основу одредаба члана 13. Закона о лобирању („Службени гласник РС”, број 87/18) и члана 15. Закона о Агенцији за борбу против корупције („Службени гласник РС”, бр. 97/08, 53/10, 66/11 – УС, 67/13 – УС, 112/13 – аутентично тумачење и 8/15 – УС),
			Директор Агенције за борбу против корупције доноси
			ПРАВИЛНИК
			о програму обуке за лобисту 
			"Службени гласник РС", број 54 од 26. јула 2019.
			Опште одредбе
			Члан 1.
			Правилником о програму обуке за лобисту (у даљем тексту: Правилник) уређује се програм и начин спровођења обуке за лобисту (у даљем тексту: обука), образац захтева за похађање обуке и образац уверења о завршеној обуци.
			Обрасци су на српском језику и ћириличном писму који су у службеној употреби у Републици Србији.
			Сви изрази који се користе у Правилнику су родно неутрални.
			Програм и начин спровођења обуке
			Члан 2.
			Директор Агенције за борбу против корупције (у даљем тексту: Агенција) из реда запослених одлуком одређује лица која ће спровести обуку. 
			Директор Агенције одлуком одређује износ накнаде за спровођење обуке. 
			Трошкове на име накнаде из става 2. овог члана сноси подносилац захтева за похађање обуке (у даљем тексту: подносилац захтева). 
			Члан 3.
			Захтев за похађање обуке подноси се Агенцији електронским путем. 
			Након подношења у електронској форми и добијања програмски генерисане шифре, којом се потврђује електронска регистрација, одштампани и потписани захтев, заједно са доказом о уплати накнаде за похађање обуке, доставља се Агенцији, непосредно или препорученом поштанском пошиљком, у року од три дана од дана добијања програмски генерисане шифре.
			Уколико Захтев за похађање обуке није поднет на начин предвиђен у ст. 1. и 2. овог члана сматраће се да није ни поднет.
			Образац захтева за похађање обуке садржи: име и презиме, јединствени матични број грађана, адресу и место пребивалишта, односно боравишта уколико га има, податке о школској спреми, контакт телефон, имејл, занимање, изјаву подносиоца захтева да је упознат да ће након реализоване обуке бити организована провера познавања садржаја обуке путем писаног теста, датум, место и потпис подносиоца захтева. 
			Образац захтева за похађање обуке саставни је део Правилника.
			Члан 4.
			Директор Агенције одређује време, место и датум спровођења обуке. 
			Подаци о времену, месту и датуму спровођења обуке објављују се на интернет презентацији Агенције и Порталу е-Управе Републике Србије. 
			Подносилац захтева може поднети захтев за похађање обуке увек, а најкасније 10 дана пре датума одржавања обуке. 
			Члан 5.
			Обука се састоји из Програма обуке и провере познавања садржаја Програма обуке.
			Програм обуке обухвата осам области.
			Програм обуке се реализује применом комбинованих метода рада (предавања, практичне вежбе и дискусије).
			Члан 6.
			Програм обуке садржи следеће области:
			1. Уставно уређење Републике Србије;
			2. Лобирање;
			3. Кодекс понашања учесника у лобирању;
			4. Државна управа и локална самоуправа;
			5. Сукоб интереса и борба против корупције;
			6. Финансирање политичких субјеката;
			7. Кривична дела и прекршаји и 
			8. Заштита података о личности.
			Програм обуке је саставни део Правилника.
			Провера познавања садржаја Програма обуке
			Члан 7.
			Провера познавања садржаја Програма обуке из члана 6. Правилника врши се путем писаног теста (у даљем тексту: тест), који се израђује у штампаној форми на српском језику и ћириличном писму.
			Провера познавања садржаја Програма обуке одржава се најкасније у року од 5 дана од дана реализованог Програма обуке.
			Тест може полагати само онај кандидат који је похађао Програм обуке у целости.
			Тест се полаже пред Комисијом, коју одлуком образује директор Агенције.
			Тест садржи питања из области прописаних Програмом обуке.
			Питања из става 5. овог члана и списак тачних одговора који ће се користити приликом прегледања теста, одређује Комисија. 
			Тест се ради под шифром, а садржај теста истоветан је за све учеснике обуке.
			Тест се састоји из 30 питања, од којих свако носи један бод.
			Израда теста траје 60 минута.
			Члан 8.
			Пре почетка теста Комисија утврђује идентитет кандидата увидом у личну карту или другу јавну исправу са фотографијом и упознаје кандидата са правилима којих се мора придржавати током полагања теста.
			За време полагања теста кандидатима није дозвољена међусобна комуникација, употреба персоналног рачунара, мобилног телефона или других средстава која ометају полагање теста, нити напуштање просторије у којој се полаже тест.
			Кандидат који не поштује правила из става 2. овог члана биће искључен из даљег поступка полагања теста.  
			Члан 9.
			Кандидат је положио тест уколико је остварио минимум 70% од укупног броја бодова.
			Кандидат који је похађао Програм обуке, а који није положио тест, може поново полагати тест у следећем заказаном термину за полагање.
			Члан 10.
			О току спровођења Програма обуке и току провере познавања садржаја Програма обуке води се записник. 
			Записник потписују лица која спроводе Програм обуке и сви чланови Комисије.
			Саставни део записника су евиденција о присутности кандидата  и тестови кандидата.
			Члан 11.
			Уверење о завршеној обуци, Агенција издаје најкасније у року од 15 дана од дана завршене обуке.
			Образац уверења о завршеној обуци садржи назив и адресу издаваоца уверења, број уверења, датум и место издавања уверења, име и презиме учесника обуке, печат и потпис директора Агенције и напомену да се уверење издаје само у сврху уписа у Регистар лобиста и у друге сврхе се не може користити.
			Образац уверења о завршеној обуци штампа се једнообразно на формату А4.
			Образац уверења о завршеној обуци саставни је део Правилника.
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 14. августа 2019. године.
			Број 014-110-00-0010/19-01
			У Београду, 11. јула 2019. године
			Директор,
			Драган Сикимић, с.р. 
			ПРОГРАМ ОБУКЕ
			1. УСТАВНО УРЕЂЕЊЕ РЕПУБЛИКЕ СРБИЈЕ
			Начела Устава – Носиоци суверености, владавина права, подела власти, политичке странке, забрана сукоба интереса, језик и писмо.
			Уређење власти – Народна скупштина (надлежност, састав, избор народних посланика и конституисање, начин одлучивања и право предлагања закона).
			Председник Републике Србије – надлежност.
			Влада – положај Владе, надлежност, одговорност Владе.
			Државна управа – положај државне управе.
			Литература: Устав Републике Србије („Службени гласник РС”, број 98/06).
			2. ЛОБИРАЊЕ
			Појам лобирања, активности које се не сматрају лобирањем, лобиста и правно лице које обавља лобирање, корисник лобирања, лобирано лице, начело заштите јавног интереса, начело интегритета, услови за обављање лобирања за физичко лице, услови за обављање лобирања за правно лице, забрана обављања лобирања, обука за лобисту, захтев за упис у Регистар лобиста, захтев за упис у Регистар правних лица која обављају лобирање, брисање из Регистра лобиста, брисање из Регистра правних лица која обављају лобирање, решење о упису и брисању из Регистра, садржина Регистра лобиста, садржина Регистра правних лица која обављају лобирање, обавеза обавештавања о променама, упис података у Регистар, Посебна евиденција о страним физичким и правним лицима која обављају лобирање, примена Закона о општем управном поступку, започињање лобирања, уговор о лобирању, раскид уговора и прекид поступка лобирања, права лобисте, обавезе лобираног лица и органа власти, извештај о раду, садржај извештаја о раду и провера извештаја.
			Литература: Закон о лобирању („Службени гласник РС”, број 87/18), Правилник о изгледу и садржини образаца захтева, извештаја, обавештења и евиденције и начину вођења Регистара и Посебне евиденције у поступку лобирања („Службени гласник РС”, број 53/19).
			3. КОДЕКС ПОНАШАЊА УЧЕСНИКА О ЛОБИРАЊУ
			Литература: Кодекс понашања учесника у лобирању („Службени гласник РС”, број 53/19).
			4. ДРЖАВНА УПРАВА И ЛОКАЛНА САМОУПРАВА
			Државна управа – Положај и састав државне управе, учествовање у обликовању политике Владе, праћење стања, извршавање закона, других прописа и општих аката, прописи које доносе органи државне управе, ограничење при доношењу прописа, министарства (министар, државни секретар, помоћник министра, секретар министарства, посебни саветници министра), органи управе у саставу министарстава, (услови за образовање, врсте органа, директор, заменик директора, помоћник директора).
			Локална самоуправа-оснивање и територија јединице локалне самоуправе, општина, надлежност општине, град, град Београд, органи јединица локалне самоуправе (општина, скупштина општине, извршни органи општине, општинска управа), органи града, однос органа Републике, територијалне аутономије и органа јединица локалне самоуправе. 
			Литература: Закон о државној управи („Службени гласник РС”, бр. 79/05, 101/07, 95/10, 99/14, 47/18 и 30/18 – др. закон), Закон о локалној самоуправи („Службени гласник РС”, бр. 129/07, 83/14 – др. закон, 101/16 – др. закон и 47/18) и Закон о главном граду („Службени гласник РС”, бр. 129/07, 83/14 – др. закон, 101/16 – др. закон и 37/19). 
			5. СУКОБ ИНТЕРЕСА И БОРБА ПРОТИВ КОРУПЦИЈЕ
			Корупција, функционер, јавна функција, повезано лице, приватни интерес, сукоб интереса, поклон, протоколарни поклон, одбијање пријема поклона, забрана пријема поклона за повезано лице, надлежност Агенције.
			Литература: Закон о Агенцији за борбу против корупције („Службени гласник РС”, бр. 97/08, 53/10, 66/11 – УС, 67/13 – УС, 112/13 – аутентично тумачење и 8/15 – УС).
			6. ФИНАНСИРАЊЕ ПОЛИТИЧКИХ СУБЈЕКАТА
			Политичка активност, политичка странка, коалиција, група грађана, изборна кампања, редован рад, изборно јемство, вредност давања, извори финансирања политичких субјеката, прилог, максимална вредност давања, забрана финансирања, недозвољено прикупљање средстава. 
			Литература: Закон о финансирању политичких активности („Службени гласник РС”, бр. 43/11 и 123/14).
			7. КРИВИЧНА ДЕЛА И ПРЕКРШАЈИ
			КРИВИЧНА ДЕЛА – кривично дело трговина утицајем, кривично дело примања мита и кривично дело давања мита
			ПРЕКРШАЈИ – Прекршаји правног лица које обавља лобирање, лобисте и корисника лобирања 
			Литература: Одредбе чл. 366–368. Кривичног законика („Службени гласник РС”, бр. 85/05, 88/05 – исправка, 107/05 – исправка, 72/09, 111/09, 121/12, 104/13, 108/14 и 94/16), одредбе члана 34. Закона о лобирању.
			8. ЗАШТИТА ПОДАТАКА О ЛИЧНОСТИ
			Податак о личности; обрада података, руковалац и обрађивач; начела обраде података о личности; права лица чији се подаци обрађују и њихова заштита. 
			Литература: Закон о заштити података о личности („Службени гласник РС”, бр. 97/08, 104/09 – др. закон, 68/12 – одлука УС и 107/12). 
			
				
					
				
			
			
	

