


	
	Zakon

	


	
				На основу члана 29. став 2. Закона о метрологији („Службени гласник РС”, број 15/16),
				Министар привреде доноси
				ПРАВИЛНИК 
				о врсти, облику и начину стављања државних жигова који се употребљавају при оверавању мерила
				"Службени гласник РС", број 71 од 21. јула 
				2017.
				Члан 1. 
				Овим правилником прописује се врста, облик и начин стављања државних жигова који се употребљавају при оверавању мерила, рок њиховог важења, као и ближи облик и садржај уверења о оверавању мерила и уверења о одобрењу типа мерила.
				Члан 2.
				Државни жигови који се употребљавају при оверавању мерила су:
				1) основни жиг је жиг који се употребљава за потврђивање испуњености прописаних метролошких захтева при првом оверавању мерила; 
				2) основни жиг у облику налепнице је жиг који се употребљава за потврђивање испуњености прописаних метролошких захтева при првом оверавању мерила, када се због осетљивости конструкције мерила не може употребити основни жиг;
				3) годишњи жиг је жиг који се наноси утискивањем и употребљава за потврђивање испуњености прописаних метролошких захтева при првом, периодичном и ванредном оверавању мерила;
				4) годишњи жиг у облику налепнице је жиг који се употребљава за потврђивање испуњености прописаних метролошких захтева при првом, периодичном и ванредном оверавању мерила, када се због осетљивости конструкције мерила не могу употребити основни и годишњи жиг; 
				5) годишњи жиг у облику налепнице са кварталима је жиг који се употребљава за потврђивање испуњености прописаних метролошких захтева при првом, периодичном и ванредном оверавању мерила за мерила чија се исправност потврђује до одређеног квартала;
				6) жиг за стаклена мерила је жиг који се употребљава за потврђивање испуњености прописаних метролошких захтева при првом оверавању стаклених мерила;
				7) додатни жиг у облику налепнице је жиг који се употребљава за потврђивање испуњености прописаних метролошких захтева при првом, периодичном и ванредном оверавању оних мерила код којих постоји информација о уласку у режим подешавања метролошких параметара;
				8) заштитни жиг је жиг који се употребљава при првом, периодичном и ванредном оверавању за заштиту места преко којег је могуће приступити метролошким карактеристикама мерила;
				9) заштитни жиг у облику налепнице је жиг који се употребљава при првом, периодичном и ванредном оверавању за заштиту места преко којег је могуће приступити метролошким карактеристикама мерила, када се због осетљивости конструкције мерила не може употребити заштитни жиг.
				Члан 3.
				Државне жигове из члана 2. овог правилника употребљавају Дирекција за мере и драгоцене метале (у даљем тексту: Дирекција) и привредни субјекти и друга правна лица која су овлашћена за обављање послова оверавања мерила (у даљем тексту: овлашћено тело), у складу са законом којим се уређује метрологија. 
				Члан 4.
				Државни жигови из члана 2. овог правилника које употребљава Дирекција су следећих облика: 
				1) основни жиг је у облику круга пречника 8 mm, у коме је равнокрака вага са висећим зделицама између којих је бројчана ознака подручне јединице Дирекције (у даљем тексту: Контрола);
				2) основни жиг у облику налепнице је у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. Основни жиг у облику налепнице садржи и јединствен серијски број и равнокраку вагу са висећим зделицама између којих је бројчана ознака Контроле;
				3) годишњи жиг је у облику штита око кога се може описати круг пречника 8 mm. У горњем делу је број државног службеника Дирекције који је извршио оверавање, а у доњем делу су две последње цифре године у којој истиче рок важења жига;
				4) годишњи жиг у облику налепнице je у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. У доњем десном углу је јединствен серијски број. Годишњи жиг у облику налепнице садржи и равнокраку вагу са висећим зделицама између којих је бројчана ознака Контроле. Поред равнокраке ваге, на десној страни, су две последње цифре године у којој истиче рок важења жига; 
				5) годишњи жиг у облику налепнице са кварталимa je у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. Годишњи жиг у облику налепнице са кварталима подељен је на четири једнака дела на којима су одштампани римски бројеви који означавају квартал године (I, II, III, IV). У централном делу жига у облику налепнице са кварталима налази се равнокрака вага са висећим зделицама између којих је бројчана ознака Контроле. Поред равнокраке ваге, на десној страни, су две последње цифре године у којој истиче рок важења жига. У доњем десном углу је јединствен серијски број; 
				6) жиг за стаклена мерила је у облику слова „С”, око кога се може описати круг пречника 8 mm. У средини слова „С” је бројчана ознака Контроле.
				7) додатни жиг у облику налепнице је у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. У горњем левом углу је равнокрака вага око које је описан круг пречника 5 mm. Приликом оверавања мерила, на додатни жиг у облику налепнице уписују се подаци који представљају информацију о последњој промени метролошких параметара. У доњем десном углу је јединствен серијски број;
				8) заштитни жиг је у облику круга пречника 8 mm, у коме је уписано слово „З” и бројчана ознака Контроле;
				9) заштитни жиг у облику налепнице је у основи беле боје, у облику правоугаоника благо заобљених углова ширине 32 mm и висине 10 mm са холограмом ширине 6 mm, са оригинацијом, који је паралелан краћој страни. Заштитни жиг у облику налепнице садржи уписано слово „З”, серијски број и бројчану ознаку контроле.
				Члан 5.
				Државни жигови из члана 2. овог правилника које употребљавају овлашћена тела су следећих облика:
				1) основни жиг је у облику круга пречника 8 mm, у коме је равнокрака вага са висећим зделицама између којих је регистарски број овлашћеног тела, а изнад ваге је број контролора овлашћеног тела;
				2) основни жиг у облику налепнице је у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. Основни жиг у облику налепнице садржи и јединствен серијски број и равнокраку вагу са висећим зделицама између којих је регистарски број овлашћеног тела;
				3) годишњи жиг је у облику штита око кога се може описати круг пречника 8 mm. У горњем делу су две последње цифре године у којој истиче рок важења жига, а у доњем делу је регистарски број овлашћеног тела;
				4) годишњи жиг у облику налепнице je у основи беле боје, у облику правоугаоника благо заобљених углова ширине 32 mm и висине 10 mm, са холограмом ширине 6 mm, са оригинацијом, који је паралелан краћој страни. Годишњи жиг у облику налепнице садржи и јединствен серијски број и равнокраку вагу са висећим зделицама између којих је регистарски број овлашћеног тела. Поред равнокраке ваге, на десној страни, су две последње цифре године у којој истиче рок важења жига;
				5) годишњи жиг у облику налепнице са кварталимa je у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. Годишњи жиг у облику налепнице са кварталима подељен је на четири једнака дела на којима су одштампани римски бројеви који означавају квартал године (I, II, III, IV). У централном делу жига у облику налепнице налази се равнокрака вага са висећим зделицама између којих је регистарски број овлашћеног тела. Поред равнокраке ваге, на десној страни, су две последње цифре године у којој истиче рок важења жига. У доњем десном углу је јединствен серијски број; 
				6) жиг за стаклена мерила је у облику слова „С”, око кога се може описати круг пречника 8 mm. У средини слова „С” је регистарски број овлашћеног тела;
				7) додатни жиг у облику налепнице је у основи беле боје, у облику правоугаоника благо заобљених углова, ширине 32 mm и висине 24 mm, са холограмом ширине 6 mm, са оригинацијом, који је паралелан краћој страни. У горњем левом углу је равнокрака вага око које је описан круг пречника 5 mm. Приликом оверавања мерила, на додатни жиг у облику налепнице уписују се подаци који представљају информацију о последњој промени метролошких параметара. У доњем десном углу је јединствен серијски број;
				8) заштитни жиг је у облику круга пречника 8 mm, у коме је уписано слово „З” и регистарски број овлашћеног тела;
				9) заштитни жиг у облику налепнице је у основи беле боје, у облику правоугаоника благо заобљених углова ширине 32 mm и висине 10 mm са холограмом ширине 6 mm, са оригинацијом, који је паралелан краћој страни. Заштитни жиг у облику налепнице садржи уписано слово „З”, серијски број и регистарски број овлашћеног тела.
				Члан 6. 
				Облици државних жигова из чл. 4. и 5. овог правилника дати су у Прилогу 1, који је одштампан уз овај правилник и чини његов саставни део.
				Члан 7. 
				Манометри за мерење притиска у пнеуматицима, мерила за мерење силе кочења код моторних возила, опациметри, уређаји за проверу великог и обореног светла на возилу (реглоскопи), етилометри, мерила брзине возила у саобраћају и влагомери за зрна житарица и семенке уљарица, при првом, периодичном и ванредном оверавању жигошу се и годишњим жигом у облику налепнице са кварталима. 
				Мерила масе, изузев тегова, мерила и мерни системи за непрекидно и динамичко мерење количине течности које нису вода и анализатори издувних гасова при периодичном и ванредном оверавању жигошу се и годишњим жигом у облику налепнице са кварталима. 
				Члан 8.
				При оверавању мерила код којих постоји информација о уласку у режим подешавања метролошких параметара, ставља се и додатни жиг у облику налепнице.
				При оверавању мерила годишњим жигом у облику налепнице са кварталимa означава се квартал у коме истиче рок важења тог жига.
				Члан 9. 
				Рок важења државног жига истиче:
				1) последњег дана календарске године, за мерила жигосана годишњим жигом;
				2) последњег дана означеног квартала, за мерила која су жигосана годишњим жигом у облику налепнице са кварталима.
				Члан 10. 
				Уверење о одобрењу типа мерила, које издаје Дирекција, садржи нарочито:
				1) пословно име и седиште произвођача мерила;
				2) пословно име и седиште подносиоца захтева; 
				3) назив мерила;
				4) ознаку основног типа мерила;
				5) службену ознаку типа мерила, коју утврђује Дирекција и која служи за идентификацију одобреног типа мерила; 
				6) рок важења уверења;
				7) податке о метролошким и техничким захтевима на основу којих је извршено испитивање типа мерила, као и број мерила која се могу подносити на прво оверавање, уколико је утврђено ограничење тог броја;
				8) прилог у коме се наводе подаци о метролошким карактеристикама мерила, намени мерила, принципу рада с техничким карактеристикама, као и подаци о прегледу и жигосању мерила.
				Уверење о одобрењу типа мерила из става 1. овог члана издаје се на Обрасцу УОТМ, који је одштампан уз овај правилник и чини његов саставни део. 
				Члан 11.
				Уверење о оверавању мерила садржи нарочито:
				1) назив мерила;
				2) пословно име и седиште подносиоца захтева;
				3) пословно име и седиште произвођача мерила; 
				4) тип мерила;
				5) службену ознаку типа мерила;
				6) серијски број мерила који служи за идентификацију мерила; 
				7) основне метролошке карактеристике мерила; 
				8) податке о власнику, односно кориснику мерила;
				9) рок важења уверења.
				Уверење о оверавању мерила које издаје Дирекција издаје се на Обрасцу УОМ, који је одштампан уз овај правилник и чини његов саставни део.
				Уверење о оверавању мерила које издаје овлашћено тело издаје се на Обрасцу УОМОТ, који је одштампан уз овај правилник и чини његов саставни део. 
				Члан 12.
				Даном ступања на снагу овог правилника престаје да важи Правилник о врсти, облику и начину стављања државних жигова који се употребљавају при оверавању мерила („Службени гласник РС”, бр. 57/11 и 77/13).
				Члан 13.
				Овај правилник ступа на снагу осмог дана од дана објављивања у „Службеном гласнику Републике Србије”.
				Брoj 110-00-57/2017-07
				У Београду, 13. јула 2017. године
				Министар, 
				Горан Кнежевић, с.р.
				Прилози
				
				Прилог 1 - Облици државних жигова
				
				Образац УОТМ - Уверење о типу мерила
				
				Образац УОМ - Уверење о оверавању мерила
				
				Образац УОМОТ - Уверење о оверавању мерила
	

