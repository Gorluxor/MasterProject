


	
	Zakon

	


	
				Редакцијски пречишћен текст
				
				
				На основу члана 18. став 3. Закона о играма на срећу („Службени гласник РС”, број 88/11),
				Министар рада, запошљавања и социјалне политике доноси
				ПРАВИЛНИК 
				о расподели средстава за програме заштите и унапређења положаја особа са инвалидитетом и за финансирање установа социјалне заштите 
				"Службени гласник РС", бр. 109 од 16. 
				новембра 2012, 10 од 7. фебруара 2018, 15 од 8. марта 2019 - 
				др. 
				правилници 
				Садржина Правилника 
				Члан 1.
				Овим правилником ближе се уређује начин и критеријуми за расподелу средстава наменских примања буџета намењених за финансирање установа социјалне заштите, организација особа са инвалидитетом и других удружења чији је циљ унапређење социјално-економског и друштвеног положаја особа са инвалидитетом и унапређење социјално-економског и друштвеног положаја лица у стању социјалне потребе.
				НАПОМЕНА ИЗДАВАЧА: Престале су да важе одредбе члана 1. 
				Правилника које се односе на на финансирање установа социјалне 
				заштите даном ступања на снагу Правилника о расподели средстава 
				за финансирање установа социјалне заштите ("Службени гласник 
				РС", број 15/2019), односно 16. марта 2019. године (види члан 4. 
				Правилника - 15/2019-93). Престале су да важе одредбе члана 1. 
				Правилника које се односе на унапређење социјално-економског и 
				друштвеног положаја лица у стању социјалне потребе даном ступања 
				на снагу Правилника о расподели средстава за програме заштите и 
				унапређења положаја лица у стању социјалне потребе ("Службени 
				гласник РС", број 15/2019), односно 16. марта 2019. године (види 
				члан 5. Правилника - 15/2019-93).
				Члан 2.
				Наменска примања буџета из члана 1. овог правилника воде се одвојено у оквиру главне књиге трезора на повезаним евиденционим контима – Буџетском фонду за програме заштите и унапређења положаја особа са инвалидитетом и Буџетском фонду за финансирање установа социјалне заштите, у складу са законом.
				Критеријуми и начин расподеле средстава за програме заштите и унапређења положаја особа са инвалидитетом
				Члан 3.
				Расподела средстава за програме заштите и унапређења положаја особа са инвалидитетом врши се на основу поднетих предлога пројеката по расписаном јавном позиву, на основу следећих критеријума:
				1) програмске активности намењене унапређењу положаја особа са инвалидитетом које реализују републички и покрајински савези кроз рад локалних удружења у свом систему, које су у складу са годишњим приоритетима политике унапређења положаја особа са инвалидитетом (Програмски конкурс);
				2) програми и услуге које реализују удружења особа са инвалидитетом и друге социјално хуманитарне организације које су регистроване на територији Републике Србије, који су у складу са годишњим приоритетима политике унапређења положаја особа са инвалидитетом (Годишњи конкурс);
				3) пројекти чији је циљ побољшање приступачности физичког окружења, унапређење просторно-техничких услова рада удружења особа са инвалидитетом, пројекти који се финансирају у партнерству са другим донатором, као и други хуманитарни програми (Стални отворени конкурс).
				Члан 4.
				Подносилац пројекта из члана 3. овог правилника може бити:
				1) организација која је уписана у регистар код надлежног органа на територији Републике Србије;
				2) организација која је непосредно одговорна, у целини или у претежном делу, за припрему и реализацију пројектних активности;
				3) организација чији су циљеви усмерени на реализацију програма од јавног интереса у области заштите особа са инвалидитетом, заштите и промовисања људских права, као и хуманитарних програма и других програма у којима удружење искључиво и непосредно следи јавне потребе. 
				Члан 5.
				Програми из члана 3. овог правилника треба: 
				1) доприносе постизању веће социјалне укључености особа са инвалидитетом у све токове живота;
				2) да су у складу са Стратегијом унапређења положаја особа са инвалидитетом у Републици Србији;
				3) да доприносе циљевима реформе система социјалне заштите;
				4) да доприносе развоју сервиса и програма подршке особама са инвалидитетом и њиховим породицама.
				Критеријуми и начин расподеле средстава за финансирање установа социјалне заштите
				Члан 6.
				Престао је 
				да важи (види члан 4. Правилника - 15/2019-93)
				Критеријуми и начин расподеле средстава за програме унапређења положаја лица у стању социјалне потребе
				Члан 7.
				Престао је 
				да важи (види члан 5. Правилника - 15/2019-93)
				Члан 7a
				Престао је 
				да важи (види члан 5. Правилника - 15/2019-93)
				Завршна одредба 
				Члан 8.
				Овај правилник ступа на снагу наредног дана од дана објављивања у „Службеном гласнику Републике Србије”. 
				Број 110-00-234/2012-09
				У Београду, 15. новембра 2012. године
				Министар,
				др Јован Кркобабић, с.р.
	

