


	
	Zakon

	


	
			На основу члана 41. Закона о ефикасном коришћењу енергије („Службени гласник РС”, број 25/13), 
			Министар рударства и енергетике доноси
			ПРАВИЛНИК
			о означавању енергетске ефикасности грејача воде, резервоара топле воде и комплета грејача воде и соларног уређаја
			"Службени гласник РС", број 67 од 31. августа 
			2018.
			Предмет 
			Члан 1. 
			Овим правилником прописују се захтеви у погледу означавања енергетске ефикасности грејача воде, резервоара топле воде и комплета грејача воде и соларног уређаја, као и други подаци о тим производима.
			Примена 
			Члан 2. 
			Овај правилник примењује се на грејаче воде номиналне топлотне снаге мање или једнаке 70 kW и резервоаре топле воде запремине мање или једнаке 500 [l].
			Овај правилник се не примењује на:
			1) грејаче воде конструисане за коришћење гасовитих или течних горива претежно произведених из биомасе;
			2) грејаче воде на чврста горива;
			3) комбиноване грејаче, у складу у са прописом којим се прописују захтеви у погледу означавања енергетске ефикасности грејача простора, комбинованих грејача, комплета грејача простора, опреме за регулацију температуре и соларног уређаја и комплета комбинованог грејача, опреме за регулацију температуре и соларног уређаја;
			4) грејаче воде који не задовољавају профил оптерећења са најмањом референтном енергијом, наведен у табели 1. Прилога 6. који је одштампан уз овај правилник и чини његов саставни део (у даљем тексту: Прилог 6);
			5) грејаче воде конструисане само за припремање топлих напитака и/или хране.
			Значење израза
			Члан 3.
			Поједини изрази употребљени у овом правилнику имају следеће значење:
			1) грејач воде је уређај који:
			(1) је прикључен на спољни систем снабдевања водом за пиће или санитарном водом; 
			(2) производи и преноси топлоту ради испоруке воде за пиће или санитарне топле воде одређене температуре, у одређеним количинама и при одређеном масеном протоку у задатим интервалима;
			(3) је опремљен најмање једним генератором топлоте; 
			2) генератор топлоте је део грејача воде који производи топлоту на најмање један од следећих начина:
			(1) сагоревањем фосилних горива и/или горива из биомасе;
			(2) по принципу Џуловог ефекта у електро-отпорним грејачима; 
			(3) апсорпцијом топлоте из околине: ваздуха, воде, тла и/или отпадне топлоте;
			3) номинална топлотна снага изражена у kW је декларисана топлотна снага грејача воде који обавља функцију загревања воде при стандардним номиналним условима; 
			4) запремина резервоара (V) [l] је номинална запремина резервоара топле воде;
			5) стандардни номинални услови су радни услови грејача воде који служе за утврђивање номиналне топлотне снаге, степена корисности загревања воде и нивоа звучне снаге и радни услови резервоара топле воде који служе за утврђивање сталног губитка (S);
			6) биомаса је биолошки разградива фракција производа, отпада и остатака биолошког порекла из пољопривреде (укључујући материје животињског и биљног порекла), шумарства и повезаних индустрија, као и биолошки разградива фракција индустријског и комуналног отпада;
			7) биогориво је гасовито или течно гориво произведено из биомасе;
			8) фосилно гориво је гасовито или течно гориво фосилног порекла;
			9) резервоар топле воде је резервоар за складиштење топле воде за потребе загревања воде и/или загревања простора, укључујући адитиве, који није опремљен генератором топлоте осим евентуално са једним или више резервних електро грејача;
			10) резервни електро грејач је електро-отпорни грејач у којем се ствара топлота по принципу Џуловог ефекта и део је резервоара топле воде, а топлоту производи само ако је спољни извор топлоте недоступан (укључујући и период одржавања) или неисправан, или грејач који је део соларног резервоара топле воде и производи топлоту када соларни извор топлоте није довољан за остваривање потребног нивоа удобности;
			11) соларни уређај је соларни систем који користи искључиво соларну енергију – соларни колектор, соларни резервоар топле воде или пумпа у циркулационом кругу колектора, који су засебно стављени на тржиште;
			12) соларни систем који користи искључиво соларну енергију је уређај који је опремљен најмање једним соларним колектором и соларним резервоаром топле воде и евентуално пумпом у циркулационом кругу колектора и другим деловима, који се ставља на тржиште као посебан уређај и није опремљен генератором топлоте осим евентуално једним или више резервних електро грејача;
			13) комплет грејача воде и соларног уређаја је комплет који се нуди крајњем кориснику, а садржи најмање један грејач воде и најмање један соларни уређај;
			14) степен корисности загревања воде (ηwh) [%] је однос корисне енергије коју производи грејач воде, или комплет грејача воде и соларног уређаја, и енергије потребне за њену производњу;
			15) ниво звучне снаге (LWА) [dB] је А-пондерисан ниво звучне снаге у затвореном и/или отвореном простору;
			16) стални губитак (S) [W] је топлота која се у јединици времена губи из соларног резервоара топле воде при одређеној температури воде и околног ваздуха;
			17) топлотна пумпа за грејање воде је грејач воде који за производњу топлоте користи топлоту из околине; из ваздуха, воде, тла, и/или отпадну топлоту; 
			18) приказни уређај је сваки екран, укључујући екран на додир, или друга визуелна технологија која се користи за приказивање корисницима садржаја са интернета; 
			19) уметнути дисплеј је визуелни интерфејс код кога се скупу слика или података приступа кликом миша, кретањем миша или ширењем екрана на додир на други скуп слика или података;
			20) екран на додир је екран који реагује на додир, попут екрана таблет рачунара, или паметног телефона;
			21) алтернативни текст је текст дат као алтернатива графичком приказу, који омогућава приказивање података у неграфичком облику у случају када приказни уређаји не омогућавају графички приказ, или као друга унапређења као што је унос у апликације за синтезу говора;
			22) конвенционални грејач воде је грејач воде који производи топлоту сагоревањем фосилних горива и/или горива из биомасе и/или по принципу Џуловог ефекта у електро-отпорним грејачима;
			23) соларни грејач воде је грејач воде који је опремљен најмање једним соларним колектором, соларним резервоарима топле воде, генераторима топлоте и евентуално пумпама у колекторској петљи и другим деловима; соларни грејач воде ставља се на тржиште као једна јединица; 
			24) профил оптерећења је одређен редослед количина испуштене воде, наведен у табели 1. Прилога 6; сваком грејачу воде одговара најмање један профил оптерећења; 
			25) испуст воде је одређена комбинација корисног протока воде (f), корисне температуре воде (Tm), корисне енергетске вредности (Qtаp) и вршне температуре (Tp), наведена у табели 1. Прилога 6;
			26) корисни проток воде (f) [l/min] је најнижи проток воде при коме топла вода доприноси референтној енергији, наведен у табели 1. Прилога 6;
			27) корисна температура воде (Tm) [°C] је температура воде при којој топла вода почиње да доприноси референтној енергији, наведена у табели 1. Прилога 6;
			28) корисна енергетска вредност (Qtаp) [kWh] је енергетска вредност топле воде, обезбеђена на температури једнакој или вишој од корисне температуре воде (Tm) и при протоку воде једнаком или већем од корисног протока воде (f), наведена у табели 1. Прилога 6;
			29) енергетска вредност топле воде је производ специфичног топлотног капацитета воде, просечне разлике температура топле воде на излазу и хладне воде на улазу и укупне масе испоручене топле воде;
			30) вршна температура (Tp) [°C] је најнижа температура воде која се постиже током испуштања воде, наведена у табели 1. Прилога 6;
			31) референтна енергија (Qrеf) [kWh] је збир корисне енергетске вредности испуштене воде у одређеном профилу оптерећења, наведен у табели 1. Прилога 6;
			32) највиши профил оптерећења је профил оптерећења с највећом референтном енергијом коју грејач воде може осигурати при температури и протоку тог профила оптерећења; 
			33) декларисани профил оптерећења је профил оптерећења који се користи приликом одређивања степена корисности загревања воде; 
			34) коефицијент конверзије (CC) је коефицијент који одражава просечну ефикасност производње. Вредност коефицијента конверзије је CC=2,5;
			35) дневна потрошња електричне енергије (Qеlеc), изражена у kWh финалне енергије, јесте потрошња електричне енергије за грејање воде током 24 узастопна сата према декларисаном профилу оптерећења; 
			36) дневна потрошња горива (Qfuеl) је потрошња горива за загревање воде током 24 узастопна сата према декларисаном профилу оптерећења и у одређеним климатским условима, изражена у kWh одређена на основу горње топлотне моћи (GCV), а за потребе тачке 3. Прилога 7 који је одштампан уз овај правилник и чини његов саставни део (у даљем тексту: Прилог 7) изражена у GЈ и одређена на основу горње топлотне моћи (GCV);
			37) горња топлотна моћ (GCV) је количина топлоте која се ослобађа потпуним сагоревањем јединичне количине горива у присуству кисеоника, при чему се продукти сагоревања доводе на температуру околине; та количина топлоте обухвата топлоту кондензације водене паре садржану у гориву и водене паре настале сагоревањем водоника из горива;
			38) уређај за паметно управљање је уређај који аутоматски прилагођава процес загревања воде индивидуалним условима коришћења са циљем смањења потрошње енергије;
			39) усклађеност са уређајем за паметно управљање (smаrt) је мера у којој грејач воде опремљен уређајем за паметно управљање испуњава критеријум наведен у тачки 4. Прилога 7;
			40) фактор паметног управљања (SCF) је побољшање енергетске ефикасности загревања воде захваљујући паметном управљању под условима утврђеним у тачки 2. Прилога 6;
			41) недељна потрошња електричне енергије са паметним управљањем (Qеlеc,wееk,smаrt) је недељна потрошња електричне енергије грејача воде са укљученом функцијом паметног управљања, изражена у kWh финалне енергије; 
			42) недељна потрошња горива са паметним управљањем (Qfuеl,wееk,smаrt) је недељна потрошња горива грејача воде са укљученом функцијом паметног управљања, изражена у kWh и одређена на основу горње топлотне моћи (GCV);
			43) недељна потрошња електричне енергије без паметног управљања (Qеlеc,wееk) је недељна потрошња електричне енергије грејача воде са искљученом функцијом паметног управљања, изражена у kWh финалне енергије;
			44) недељна потрошња горива без паметног управљања (Qfuеl,wееk) је недељна потрошња горива грејача воде са искљученом функцијом паметног управљања, изражена у kWh и одређена на основу горње топлотне моћи (GCV);
			45) годишња потрошња електричне енергије (АЕC) је годишња потрошња електричне енергије грејача воде према декларисаном профилу оптерећења и у одређеним климатским условима, изражена у kWh финалне енергије;
			46) годишња потрошња горива (АFC) је годишња потрошња фосилних горива и/или горива из биомасе грејача воде према декларисаном профилу оптерећења и у одређеним климатским условима, изражена у GЈ и одређена на основу горње топлотне моћи (GCV);
			47) корекциони фактор утицаја околине (Qcоr) [kWh] је фактор којим се узима у обзир чињеница да место на којем је грејач воде уграђен није изотермно;
			48) губитак топлоте у стању мировања (Pstby) [kW] је губитак топлоте топлотне пумпе за грејање воде у режимима рада у којима нема потражње топлоте;
			49) просечни климатски услови, хладнији климатски услови и топлији климатски услови су услови у којима су температура и глобално сунчево зрачење карактеристични за градове Стразбур, Хелсинки и Атину;
			50) годишња потрошња енергије (Qtоtа) је годишња потрошња енергије соларног грејача воде, изражена у kWh примарне енергије и/или изражена у kWh и одређена на основу горње топлотне моћи (GCV);
			51) годишњи удео топлоте који није остварен из соларних извора (Qnоnsоl) је удео електричне енергије (изражен у kWh примарне енергије) и/или горива (изражен у kWh на основу горње топлоте моћи – GCV) на годишњем нивоу, у корисној топлоти соларног грејача воде или комплета грејача воде и соларног уређаја, узимајући у обзир годишњу количину топлоте коју акумулира соларни колектор и губитке топлоте соларног резервоара топле воде;
			52) соларни колектор је уређај намењен за апсорпцију глобалног сунчевог зрачења и пренос тако произведене топлоте на флуид који струји кроз колектор;
			53) глобално сунчево зрачење [W/m2] је укупна количина директне и распршене соларне енергије која пада на колектор постављен на површини земље под нагибом од 45о и оријентисан према југу; 
			54) светла површина колектора (Аsоl) [m2] је највећа пројектована површина кроз коју неконцентрисани сунчеви зраци продиру у колектор;
			55) степен корисности без губитака (η0) је степен корисности соларног колектора кад је средња температура течности соларног колектора једнака температури околног ваздуха;
			56) коефицијент првог реда (а1) [W/(m2×K)] је коефицијент губитка топлоте соларног колектора;
			57) коефицијент другог реда (а2) [W/(m2×K2)] је коефицијент којим се одређује зависност од температуре коефицијента првог реда;
			58) фактор упадног угла (IАМ) је однос корисне топлоте соларног колектора под одређеним упадним углом и корисне топлоте соларног колектора под упадним углом од 0о;
			59) упадни угао је угао између правца према сунцу и правца нормалног на светлу површину соларног колектора;
			60) соларни резервоар топле воде је резервоар топле воде који складишти топлоту коју произведе најмање један соларни колектор;
			61) степен корисности загревања воде генератора топлоте (ηwh,nоnsоl) [%] је степен корисности загревања воде генератора топлоте који је део соларног грејача воде, утврђен при просечним климатским условима и без коришћења соларне енергије;
			62) додатна потрошња електричне енергије система који користи искључиво соларну енергију (Qаux), изражена у kWh финалне енергије јесте годишња потрошња електричне енергије тог система настала потрошњом енергије пумпе и потрошњом енергије у стању мировања, која се за потребе слике 1. у Прилогу 3. који је одштампан уз овај правилник и чини његов саставни део (у даљем тексту: Прилог 3) назива додатна електрична енергија; 
			63) потрошња енергије пумпе (sоlpump) [W] је номинална потрошња електричне енергије пумпе у циркулационом кругу колектора система који користи искључиво соларну енергију; 
			64) потрошња енергије система који користи соларну енергију у стању мировања (sоlstаndby) [W] је номинална потрошња електричне енергије система који користи искључиво соларну енергију када пумпа и генератор топлоте не раде;
			65) идентификациона ознака модела је кôд који је углавном словнонумерички и по коме се одређени грејач воде, резервоар топле воде, соларни уређај или комплет грејача воде и соларног уређаја разликује од осталих модела означених истим заштитним знаком, називом испоручиоца или продавца.
			Захтеви које обезбеђује испоручилац за грејач воде
			Члан 4.
			Испоручилац који ставља на тржиште и/или у употребу грејач воде, укључујући грејач у комплету грејача воде и соларног уређаја, у погледу ознаке енергетске ефикасности (у даљем тексту: ознака), листе са подацима и техничке документације обезбеђује:
			1) да сваки грејач воде који је у складу са класама енергетске ефикасности загревања воде из тачке 1. Прилога 1, који је одштампан уз овај правилник и чини његов саставни део (у даљем тексту: Прилог 1) има штампану ознаку чија је садржина у складу са тачком 1. Прилога 2, који је одштампан уз овај правилник и чини његов саставни део (у даљем тексту: Прилог 2), а чији су изглед и дизајн дати у тач. 4–6. Прилога 2, при чему се штампана ознака за топлотну пумпу за грејање воде налази најмање у паковању генератора топлоте;
			2) да сваки грејач воде који се налази у комплету грејача воде и соларног уређаја има посебну штампану ознаку чији су изглед и дизајн дати у тачки 3. Прилога 2;
			3) доступност листе са подацима о грејачу воде у складу са тачком 1. Прилога 3, при чему je листа са подацима о топлотној пумпи за грејање воде доступна најмање за генератор топлоте, као и доступност посебне листе са подацима за сваки грејач воде у комплету грејача воде и соларног уређаја у складу са тачком 4. Прилога 3;
			4) да техничка документација у складу са тачком 1. Прилога 4, који је одштампан уз овај правилник и чини његов саставни део (у даљем тексту: Прилог 4) буде доступна на захтев надлежним органима Републике Србије;
			5) да сваки оглас који се односи на одређени модел грејача воде садржи и класу енергетске ефикасности загревања воде тог модела при просечним климатским условима, ако се приликом оглашавања наводе подаци који се односе на потрошњу енергије или на цену производа;
			6) да сви технички промотивни материјали који се односе на одређени модел грејача воде и описују његове специфичне техничке карактеристике садрже и класу енергетске ефикасности загревања воде тог модела при просечним климатским условима; 
			7) да ознака у електронском облику, чија је садржина у складу са тачком 1. Прилога 2, а чији су изглед и дизајн дати у тач. 4–6. Прилога 2, буде доступна продавцима за сваки модел грејача простора који је у складу са класама енергетске ефикасности загревања воде из тачке 1. Прилога 1;
			8) да листа са подацима у електронском облику, у складу са тачком 1. Прилога 3, буде доступна продавцима за сваки модел грејача воде, при чему је листа са подацима у електронском облику за топлотну пумпу за грејање воде доступна продавцима најмање за генератор топлоте.
			Захтеви које обезбеђује испоручилац за резервоар топле воде
			Члан 5.
			Испоручилац који ставља на тржиште и/или у употребу резервоар топле воде, у погледу ознаке енергетске ефикасности, листе са подацима и техничке документације обезбеђује:
			1) да сваки резервоар топле воде који је у складу са класама сезонске енергетске ефикасности загревања воде из тачке 2. Прилога 1. има штампану ознаку чија је садржина у складу са тачком 2. Прилога 2, a чији су изглед и дизајн дати у тачки 7. Прилога 2; 
			2) доступност листе са подацима о резервоару топле воде у складу са тачком 2. Прилога 3;
			3) да техничка документација у складу са тачком 2. Прилога 4. буде доступна на захтев надлежним органима Републике Србије;
			4) да сваки оглас који се односи на одређени модел резервоара топле воде садржи и класу енергетске ефикасности тог модела, ако се приликом оглашавања наводе подаци који се односе на потрошњу енергије или на цену производа;
			6) да ознака у електронском облику чија је садржина у складу са тачком 2. Прилога 2, а чији су изглед и дизајн дати у тачки 7. Прилога 2, буде доступна продавцима за сваки модел резервоара топле воде који је у складу са класама енергетске ефикасности из тачке 2. Прилога 1;
			7) да листа са подацима у електронском облику у складу са тачком 2. Прилога 3, буде доступна продавцима за сваки модел резервоара топле воде.
			Захтеви које обезбеђује испоручилац за соларни уређај
			Члан 6.
			Испоручилац који ставља на тржиште и/или у употребу соларни уређај у погледу листе са подацима и техничке документације обезбеђује:
			1) доступност листе са подацима о соларном уређају у складу са тачком 3. Прилога 3;
			3) да техничка документација у складу са тачком 3. Прилога 4, буде доступна на захтев надлежним органима Републике Србије;
			3) да листа са подацима у електронском облику у складу са тачком 3. Прилога 3, буде доступна продавцима за сваки модел соларног уређаја.
			Захтеви које обезбеђује испоручилац за комплет грејача воде и соларног уређаја
			Члан 7.
			Испоручилац који ставља на тржиште и/или у употребу комплет грејача воде и соларног уређаја у погледу ознаке енергетске ефикасности, листе са подацима и техничке документације обезбеђује:
			1) да сваки комплет грејача воде и соларног уређаја који је у складу са класама енергетске ефикасности загревања воде из тачке 1. Прилога 1. има штампану ознаку чија је садржина у складу са тачком 3. Прилога 2, a чији су изглед и дизајн дати у тачки 8. Прилога 2; 
			2) доступност листе са подацима о комплету грејача воде и соларног уређаја у складу са тачком 4. Прилога 3;
			3) да техничка документација у складу са тачком 4. Прилога 4, буде доступна на захтев надлежним органима Републике Србије;
			4) да сваки оглас који се односи на одређени модел комплета грејача воде и соларног уређаја воде садржи и класу енергетске ефикасности загревања воде тог модела при просечним климатским условима, ако се приликом оглашавања наводе подаци који се односе на потрошњу енергије или на цену производа;
			5) да сви технички промотивни материјали који се односе на одређени модел комплета грејача воде и соларног уређаја и описују његове специфичне техничке карактеристике садрже и класу енергетске ефикасности загревања воде тог модела при просечним климатским условима; 
			6) да ознака у електронском облику, чија је садржина у складу са тачком 3. Прилога 2, а чији су изглед и дизајн дати у тачки 8. Прилога 2, буде доступна продавцима за сваки модел комплета грејача воде и соларног уређаја који је у складу са класама енергетске ефикасности загревања воде из тачке 1. Прилога 1;
			7) да листа са подацима у електронском облику у складу са тачком 4. Прилога 3, буде доступна продавцима за сваки модел комплета грејача воде и соларног уређаја.
			Захтеви које обезбеђује продавац за грејач воде
			Члан 8.
			Продавац грејача воде обезбеђује: 
			1) да се на сваком грејачу воде који се налази на продајном месту на предњој страни постави јасна и видљива ознака коју обезбеђује испоручилац у складу са чланом 4. став 1. тачка 1) овог правилника;
			2) да се уз грејач воде који се продаје, продаје на лизинг или даје у закуп, ако се од потрошача не може очекивати да види изложен производ, приложе подаци које обезбеђује испоручилац у складу са тачком 1. Прилога 5, који је одштампан уз овај правилник и чини његов саставни део (у даљем тексту: Прилог 5), осим у случају када се производ нуди преко интернета, када се примењују одредбе члана 15. овог правилника; 
			3) да сваки оглас који се односи на одређени модела грејача простора садржи и класу енергетске ефикасности загревања воде тог модела при просечним климатским условима, ако се приликом оглашавања наводе подаци који се односе на потрошњу енергије или на цену производа;
			4) да сви технички промотивни материјали који се односе на одређени модел грејача воде и описују његове специфичне техничке карактеристике садрже и класу енергетске ефикасности загревања воде тог модела при просечним климатским условима.
			Захтеви које обезбеђује испоручилац за резервоар топле воде
			Члан 9.
			Продавац резервоара топле воде обезбеђује:
			1) да се на сваком резервоару топле воде који се налази на продајном месту на предњој страни постави јасна и видљива ознака коју обезбеђује испоручилац у складу са чланом 5. став 1. тачка 1) овог правилника;
			2) да се уз резервоар топле воде који се продаје, продаје на лизинг или даје у закуп, ако се од потрошача не може очекивати да види изложен производ, приложе подаци које обезбеђује испоручилац у складу са тачком 2. Прилога 5, осим у случају када се производ нуди преко интернета, када се примењују одредбе члана 15. овог правилника; 
			3) да сваки оглас који се односи на одређени модел резервоара топле воде садржи и класу енергетске ефикасности тог модела, ако се приликом оглашавања наводе подаци који се односе на потрошњу енергије или на цену производа;
			4) да сви технички промотивни материјали који се односе на одређени модел резервоара топле воде и описују његове специфичне техничке карактеристике садрже и класу енергетске ефикасности тог модела.
			Захтеви које обезбеђује испоручилац за комплет грејача воде и соларног уређаја
			Члан 10.
			Продавац комплета грејача воде и соларног уређаја на основу ознаке и листе са подацима које обезбеђује испоручилац у складу са чланом 4. и чл. 6. и 7. овог правилника, обезбеђује:
			1) да свака понуда продаје одређеног комплета грејача воде и соларног уређаја садржи податке о степену корисности загревања воде и класи енергетске ефикасности загревања воде тог комплета при хладнијим климатским условима, ознаку чија је садржина у складу са тачком 3. Прилога 2, а чији су изглед и дизајн дати у тачки 8. Прилога 2, као и листу са подацима правилно попуњену према карактеристикама тог комплета у складу са тачком 4. Прилога 3;
			2) да се уз комплет грејача воде и соларног уређаја који се продаје, продаје на лизинг или даје у закуп, ако се од потрошача не може очекивати да види изложен производ, приложе подаци у складу са тачком 3. Прилога 5, осим у случају када се производ нуди преко интернета, када се примењују одредбе члана 15. овог правилника; 
			3) да сваки оглас који се односи на одређени комплет грејача воде и соларног уређаја, садржи класу енергетске ефикасности загревања воде тог комплета при просечним климатским условима, ако се приликом оглашавања наводе подаци који се односе на потрошњу енергије или на цену производа;
			4) да сви технички промотивни материјали који се односе на одређени комплет грејача воде и соларног уређаја и описују његове специфичне техничке карактеристике садрже класу енергетске ефикасности загревања воде тог комплета при просечним климатским условима. 
			Ознака
			Члан 11.
			Изглед и дизајн ознаке грејача воде, резервоара топле воде и комплета грејача воде и соларног уређаја, као и садржина података на ознаци дати су у Прилогу 2.
			Листа са подацима
			Члан 12.
			Листа са подацима о грејачу воде, резервоару топле воде, соларном уређају и комплету грејача воде и соларног уређаја садржи податке наведене у Прилогу 3.
			Техничка документација
			Члан 13.
			Техничка документација за грејач воде, резервоар топле воде, соларни уређај и комплет грејача воде и соларног уређаја садржи податке наведене у Прилогу 4.
			Подаци који се наводе приликом продаје на даљину
			Члан 14.
			Приликом продаје на даљину (каталошка продаја и сл.), када се од потрошача не може очекивати да види изложен производ осим на интернету, продавац за грејач воде, резервоар топле воде и комплет грејача воде и соларног уређаја обезбеђује податке у складу са Прилогом 5.
			Подаци из овог члана у штампаном тексту се наводе са оптималном величином и обликом слова. 
			Подаци који се наводе приликом продаје, продаје на лизинг или давања у закуп преко интернета 
			Члан 15.
			Приликом продаје преко интернета, ознака је видљива на приказном уређају у близини цене производа или комплета. Ознаку производа обезбеђује испоручилац у складу са чл. 4–7. овог правилника. Ознака комплета се попуњава на основу ознака и листа са подацима производа, обезбеђених од стране испоручиоца, у складу са чл. 4–7. овог правилника. Ако су изложени производ и комплет, при чему је назначена само цена комплета, приказује се само ознака за комплет.
			Ознака је јасно видљива, читљива и сразмерна величини датој у Прилогу 2.
			Ознака може бити приказана помоћу уметнутог дисплеја. У том случају слика која се користи за приступање ознаци има редослед приказивања ознаке у складу са ставом 4. овог члана. Кад се користи уметнут дисплеј, ознака се појављује на први клик мишем, покретом миша или ширењем екрана на додир на слици.
			Кад се користи уметнути дисплеј, слика којом се приступа ознаци има: 
			1) стрелицу у боји која одговара класи енергетске ефикасности производа или комплета на ознаци;
			2) назначену класу енергетске ефикасности производа или комплета на стрелици, у белој боји, са величином слова која је једнака величини слова за цену производа;
			3) један од следећа два формата: 
			
				
					
				
			
			Кад се користи уметнути дисплеј, редослед приказивања ознаке је следећи: 
			1) слика из става 4. овог члана приказује се на приказном уређају у близини цене производа или комплета; 
			2) слика представља везу за ознаку; 
			3) ознака се приказује на први клик мишем, покретом миша или ширењем екрана на додир на слици; 
			4) ознака се приказује на искачућем прозору, новој картици, новој страни или уметнутом дисплеју; 
			5) за увећање ознаке на екранима на додир примењују се правила уређаја за увећање на додир; 
			6) приказивање ознаке прекида се помоћу опције затварања или другог стандардног механизма за затварање;
			7) алтернативни текст за графички приказ који се приказује ако приказ ознаке није функционалан, јесте класа енергетске ефикасности производа или комплета са величином слова која је једнака величини слова за цену. 
			Одговарајућа листа са подацима у електронском облику је видљива на приказном уређају у близини цене производа или комплета, у величини у којој је та листа са подацима, тако да је јасно видљива и читљива. Када се листа са подацима види преко уметнутог дисплеја, у вези ка листи са подацима се јасно и читљиво наводи „листа са подацима”. Ако се користи уметнути дисплеј, листа са подацима појављује се на први клик мишем, покретом миша или ширењем екрана на додир на слици.
			Мерења
			Члан 16.
			Да би се омогућила оцена тачности података садржаних у чл. 11–13. овог правилника обављају се мерења применом поузданих, тачних и поновљивих поступака мерења, уз поштовање најсавременијих опште признатих метода мерења, укључујући методе садржане у српским стандардима који су усаглашени са хармонизованим европским стандардима, на начин из Прилога 6.
			Методологија одређивања класе енергетске ефикасности
			Члан 17.
			Методологија одређивања класе енергетске ефикасности грејача воде и резервоара топле воде дата је у Прилогу 1.
			Прилози
			Члан 18.
			Прилози 1–7. одштампани су уз овај правилник и чине његов саставни део.
			Усклађеност са прописима Европске уније
			Члан 19.
			Овај правилник је усклађен са свим начелима и битним захтевима из Делегиране уредбе Европске комисије 812/2013 којом се допуњује Директива Европског парламента и Савета 2010/30/EУ. 
			Прелазне одредбе
			Члан 20.
			Испоручилац ће обезбедити захтеве из чл. 4–7. овог правилника до 1. јануара 2019. године.
			Продавац ће обезбедити захтеве из чл. 8–10. овог правилника до 1. јануара 2019. године.
			Завршна одредба
			Члан 21.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 312-01-00263/2018-06
			У Београду, 16. августа 2018. године 
			Министар,
			Александар Антић, с.р.
			Прилози
			Прилог 1 - Класе енергетске ефикасности
			Прилог 2 - Изглед и дизајн ознаке
			Прилог 3 - Листа са подацима
			Прилог 4 - Техничка документација
			Прилог 5 - Подаци који се наводе приликом продаје на даљину
			Прилог 6 - Мерења
			Прилог 7 - Метода одређивања степена корисности загревања воде грејача воде
	

