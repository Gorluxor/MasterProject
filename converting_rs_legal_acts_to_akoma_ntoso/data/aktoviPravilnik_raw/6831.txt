


	
	Zakon



	
			На основу члана 67. став 3. Закона о смањењу ризика од катастрофа и управљању ванредним ситуацијама („Службени гласник РС”, број 87/18),
			Министар унутрашњих послова доноси
			ПРАВИЛНИК
			о начину вођења Регистра привредних друштава и правних лица која рукују опасним супстанцама
			"Службени гласник РС", број 34 од 17. маја 2019.
			Члан 1.
			Овим правилником ближе се прописује израда и начин вођења Регистра привредних друштава и других правних лица која рукују опасним супстанцама (у даљем тексту: Регистар).
			Регистар израђује и води надлежна унутрашња организациона јединица Министарства унутрашњих послова (у даљем тексту: Министарство) на основу Плана заштите од удеса и службених евиденција.
			Члан 2. 
			Регистар садржи податке о: 
			1) привредном друштву и другом правном лицу, 
			2) врсти и количини опасних материја (складишне капацитете), 
			3) насталим удесима, 
			4) расположивим средствима и опреми за заштиту и интервенисање, 
			5) прегледу сагласности и предузетим мерама у контроли примене прописа, 
			6) друге податке од значаја за процену вероватноће настанка удеса.
			Члан 3. 
			Регистар се води у јединственој електронској бази података.
			Регистар воде уже организационе јединице Сектора за ванредне ситуације.
			Ажурирање података у Регистру врши се до краја фебруара текуће године за претходну годину. 
			Подаци за вођење и ажурирање Регистра достављају се на прописаним обрасцима (Обрасци 1−5) организационој јединици надлежној за управљање ризиком у Сектору за ванредне ситуације, до краја марта текуће године за претходну годину. 
			Обрасци 1−5 одштампани су уз овај правилник и чине његов саставни део.
			Члан 4. 
			Даном ступања на снагу овог правилника престајe да важи Правилник о садржају и начину вођења Регистра привредних друштава и других правних лица која рукују опасним материјама („Службени гласник РС”, број 53/13).
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”.
			01 број 3671/19-3
			У Београду, 3. маја 2019. године
			Министар,
			др Небојша Стефановић, с.р.
			Прилози
			
			Образац 1 - Подаци о 
			привредном друштву и другом правном лицу
			
			
			Образац 2 - Подаци о врсти и количини опасних материја
			
			
			Образац 3 - Подаци о насталим удесима
			
			
			Образац 4 - Подаци о расположивим средствима и опреми за заштиту и 
			интервенисање
			
			
			Образац 5 - Подаци о прегледу сагласности и предузетим мерама у 
			контроли примене прописа
	

