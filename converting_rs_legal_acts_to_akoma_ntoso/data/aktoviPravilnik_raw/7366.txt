





На основу члана 340. став 2. Породичног закона
(„Службени гласник РС”, број 18/05),
	
	Министар рада, запошљавања и социјалне политике доноси





ПРАВИЛНИК 

о евиденцији и
документацији о штићеницима


„Службени гласник РС”, број 
97 од 
11. новембра 2005.






1. Основне одредбе



Садржина Правилника



Члан 1.

Овим правилником уређује се начин вођења евиденције и
документације о штићеницима. 



Сврха евиденције



Члан 2.

Подаци које садржи евиденција прописана овим
правилником користе се за потпуно и јединствено евидентирање штићеника и њихово
статистичко праћење, за предлагање и предузимање потребних мера у области
старатељства, као и за научна истраживања у овој области.



2. Евиденција о
Штићеницима



Садржај евиденције



Члан 3.

Евиденцију о штићеницима чини:

1) Регистар штићеника;

2) Старатељска књига малолетних штићеника;

3) Старатељска књига пунолетних штићеника. 



Регистар штићеника



Члан 4.

У Регистар штићеника, азбучним редом по почетном слову
презимена, уписује се презиме, очево име и име штићеника.

У Регистар штићеника уписују се и:

1) редни број уписа;

2) врста старатељства (над малолетним штићеником, над
пунолетним штићеником);

3) редни број Старатељске књиге.

Регистар штићеника води се на Обрасцу број 1, величине
25 х 35 cm, и то у облику укоричене и прошивене књиге, са страницама подељеним
по азбучном реду, с тим да сваком слову припада по десет страница.

Образац из става 2. овог члана одштампан је уз овај
правилник и чини његов саставни део.



Врсте старатељских
књига



Члан 5.

Орган старатељства води две врсте старатељске књиге,
које се, с обзиром на врсту старатељства, означавају као:

1) Старатељска књига малолетних штићеника;

2) Старатељска књига пунолетних штићеника.



Старатељска књига
малолетних штићеника



Члан 6.

У Старатељску књигу малолетних штићеника уписују се:

А. Подаци о штићенику:

1) име и презиме;

2) име и презиме родитеља;

3) дан, месец и година рођења;

4) место рођења и општина;

5) јединствени матични број грађана;

6) пребивалиште, односно боравиште;

7) држављанство;

8) националност;

9) подаци о смештају (према одлуци органа старатељства
о смештају штићеника);

10) број и датум решења и назив органа који је донео
решење о старатељству.

Б. Подаци о имовини штићеника:

1) вредност имовине на дан пописа;

2) вредност имовине на дан престанка старатељства.

В. Подаци о старатељу:

1. Старатељ – физичко лице:

1) име и презиме;

2) јединствени матични број грађана;

3) држављанство;

4) пребивалиште (адреса стана, телефон, мобилни
телефон, адреса електронске поште);

5) занимање;

6) однос према штићенику (сродник, хранитељ и др.).

2. Колективни старатељ:

1) име и презиме;

2) посао који обавља;

3) назив установе социјалне заштите.

3. Непосредни старатељ:

1) име и презиме стручњака органа старатељства;

2) занимање.

Г. Подаци о престанку старатељства:

1) број и датум решења и назив органа који је донео
решење о престанку старатељства;

2) разлог престанка старатељства. 

Старатељска књига малолетних штићеника води се на
Обрасцу број 2, величине 25 х 35 cm, у облику тврдо укоричене и прошивене књиге
са означеним страницама.

Образац број 2 одштампан је уз овај правилник и чини
његов саставни део.

Старатељска књига малолетних штићеника из става 2. овог
члана оверава се од стране органа старатељства.



Старатељска књига
пунолетних штићеника



Члан 7.

У Старатељску књигу пунолетних штићеника уписују се:

А. Подаци о штићенику:

1) име и презиме;

2) име и презиме родитеља;

3) дан, месец и година рођења;

4) место рођења и општина;

5) јединствени матични број грађана;

6) пребивалиште, односно боравиште;

7) држављанство;

8) националност;

9) занимање;

10) подаци о смештају (према одлуци органа старатељства
о смештају штићеника);

11) број и датум одлуке и назив суда који је одлучио о
лишењу пословне способности;

12) садржина судске одлуке; 

13) број и датум решења и назив органа који је донео
решење о старатељсву.

Б. Подаци о имовини штићеника:

1) вредност имовине на дан пописа;

2) вредност имовине на дан престанка старатељства.

В. Подаци о старатељу:

1. Старатељ – физичко лице:

1) име и презиме;

2) јединствени матични број грађана;

3) држављанство;

4) пребивалиште (адреса стана, телефон, мобилни
телефон, адреса електронске поште);

5) занимање;

6) однос према штићенику (супружник, сродник и др.).

2. Колективни старатељ:

1) име и презиме;

2) посао који обавља;

3) назив установе социјалне заштите.

3. Непосредни старатељ:

1) име и презиме стручњака органа старатељства;

2) занимање.

Г. Подаци о престанку старатељства:

1) број и датум решења и назив органа који је донео
решење о престанку старатељства;

2) разлог престанка старатељства.

Старатељска књига пунолетних штићеника води се на
Обрасцу број 3, величине 25 х 35 cm, у облику тврдо укоричене и прошивене књиге
са означеним страницама.

Образац број 3 одштампан је уз овај правилник и чини
његов саставни део.

Старатељска књига пунолетних штићеника из става 2. овог
члана оверава се од стране органа старатељства.



3. Документација о
Штићеницима



Шта чини
документацију



Члан 8.

Документацију о штићеницима чине сви управни и други
акти и прилози који се односе на штићеника.

Документација о штићеницима прикупља се и чува за
сваког штићеника одвојено, у посебном омоту (у даљем тексту: списи предмета
штићеника).

Евиденција и документација о штићеницима чува се у
архиви органа старатељства у складу са одредбама Уредбе о канцеларијском
пословању органа државне управе („Службени гласник РС”, број 80/92).



4. Начин вођења и
чувања евиденције и документације



Упис у старатељске
књиге



Члан 9.

Старатељске књиге води овлашћено службено лице органа
старатељства.

Упис у старатељске књиге врши се ажурно, читљиво и
уредно.

Погрешно извршен упис исправља се на начин да се
погрешно уписано прецрта тако да се може прочитати прецртани текст, а изнад
прецртаног текста уноси се правилан упис и исправка се потписује од лица које
је исправку извршило.



Ознака поверљивости



Члан 10.

Старатељске књиге, списи предмета штићеника и акти на
основу којих се врши упис података у старатељске књиге представљају службену
тајну коју су дужни да чувају сви којима су ти подаци доступни.

Старатељске књиге и списи предмета штићеника
обележавају се ознаком „поверљиво” и чувају одвојено у за то наменски одређеном
простору.

Увид у старатељске књиге и списе предмета штићеника,
осим овлашћеним лицима органа старатељства, може се дозволити и другим лицима,
по одобрењу руководиоца органа старатељства, у циљу научноистраживачког рада. 



Издавање уверења



Члан 11.

Податке из старатељских књига даје орган старатељства
на образложен захтев:

1) суду;

2) државном, односно јавном тужиоцу;

3) органу унутрашњих послова;

4) другим органима старатељства.

Уверење о подацима из евиденције о штићеницима издаје
се:

1) лицу на које се ти подаци односе;

2) законском заступнику. 

Уверење из става 2. овог члана издаје се на Обрасцу
број 4 који је одштампан уз овај правилник и чини његов саставни део.



5. Прелазне и
завршне одредбе



Закључење раније
вођене евиденције



Члан 12.

Орган старатељства дужан је да у року од шест месеци од
дана ступања на снагу овог правилника:

1) изврши нови упис података из списа предмета
штићеника у Регистар штићеника, у складу са чланом 4. овог правилника;

2) изврши нови упис података из списа предмета
штићеника у старатељске књиге, у складу са чл. 6. и 7. овог правилника;

3) закључи досадашњу евиденцију. 



Ступање на снагу



Члан 13.

Овај
правилник ступа на снагу осмог дана од дана објављивања у „Службеном гласнику
Републике Србије”.



Број 110-00-525/19/2005-14

У Београду, 8. новембра
2005. године

Министар,

Слободан Лаловић, с.р.









. 













