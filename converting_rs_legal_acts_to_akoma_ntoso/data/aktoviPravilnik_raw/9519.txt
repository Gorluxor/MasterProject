


	
	Zakon


	
				На основу члана 7. став 1. тачка 2) Закона о супстанцама које се користе у недозвољеној производњи опојних дрога и психотропних супстанци („Службени гласник РС”, број 107/05),
				Министар здравља доноси
				ПРАВИЛНИК 
				о посебним условима за производњу, односно промет прекурсора прве категорије
				"Службени глсник РС", број 21 од 10. марта 
				2017.
				
				Садржај Правилника
				Члан 1.
				Овим правилником прописују се посебни услови у погледу просторија, опреме, кадрова и транспорта које морају да испуњавају правна лица која обављају производњу, односно промет прекурсора прве категорије.
				Услови у погледу просторија
				Члан 2.
				Просторије за производњу и промет прекурсора прве категорије, у смислу овог правилника, јесу:
				1) просторије у којима се обавља процес производње и други радни процеси везани за прекурсоре прве категорије (у даљем тексту: производне просторије);
				2) просторије у којима се складиште прекурсори прве категорије (у даљем тексту: магацинске просторије).
				Производне просторије
				Члан 3.
				Број, величина и распоред производних просторија у објектима одговара технолошком процесу који се у њима одвија.
				За производњу прекурсора прве категорије морају да буду обезбеђене посебне производне просторије физички одвојене од просторија у којима се врши производња осталих супстанци.
				У производним просторијама обезбеђује се довољно слободног простора потребног за несметан транспорт и манипулацију, пролаз запослених и опслуживање, односно одржавање опреме.
				Члан 4.
				Прекурсори прве категорије у производним просторијама морају да буду заштићени од оштећења, губитака, крађе и злоупотребе.
				Производне просторије морају да буду под видео или физичким надзором 24 часа.
				Магацинске просторије
				Члан 5.
				За складиштење прекурсора прве категорије морају да буду обезбеђене посебне магацинске просторије физички одвојене од просторија у којима се врши складиштење осталих супстанци.
				Број и величина магацинских просторија зависи од врсте и количине прекурсора прве категорије који се складиште у њима.
				Прекурсори прве категорије различите врсте који захтевају исте услове складиштења могу да се складиште у једној магацинској просторији уколико једна врста прекурсора прве категорије не утиче штетно на квалитет других врста прекурсора прве категорије.
				Различите врсте прекурсора прве категорије у истој магацинској просторији слажу се одвојено, према врсти.
				У магацинским просторијама намењеним за складиштење и чување прекурсора прве категорије не смеју да се складиште: амбалажа, репроматеријал и полупроизводи.
				Члан 6.
				Прекурсори прве категорије у магацинским просторијама морају да буду заштићени од оштећења, губитка, крађе и злоупотребе.
				Магацинске просторије обезбеђују се механичким средствима (мрежа на прозорима, решетка на сливницима, метална маска на доњем делу врата и сл.) и морају да буду под видео или физичким надзором 24 часа.
				Уколико се прекурсор прве категорије у течном стању складишти у цистернама, простор око цистерне мора да буде ограђен на удаљености од најмање 3m, а цистерна мора да се налази под видео или физичким надзором 24 часа.
				Кључеви од магацинских просторија, цистерни и простора где су смештене цистерне поверавају се лицу одговорном за производњу, односно промет прекурсора.
				Члан 7.
				Прекурсори прве категорије складиште се и чувају на подметачима, полицама или палетама.
				Подметачи, полице и палете постављају се у односу на зид на таквој удаљености која омогућава несметан пролаз и чишћење. Прекурсори прве категорије складиштени на непокретним подметачима, полицама или палетама издижу се од подне површине најмање 30 cm.
				Услови у погледу опреме
				Члан 8.
				Опрема која се користи у производњи и промету прекурсора прве категорије одговара технолошком процесу производње у објекту и израђује се од материјала отпорног на корозију, који не ступа у реакцију са прекурсорима прве категорије или средством за прање и дезинфекцију опреме.
				Површина опреме која долази у додир са прекурсорима прве категорије не сме имати ивице, скривене углове, удубљења, пукотине, неравнине или било каква оштећења, а сва заварена места морају да буду равна и глатка.
				Услови у погледу кадрова
				Члан 9.
				Правно лице које обавља производњу, односно промет прекурсора прве категорије мора да има у радном односу, са пуним радним временом на неодређено време, одговорно лице са високом стручном спремом из области хемије, физичке хемије, биохемије или фармације.
				Услови у погледу транспорта
				Члан 10.
				Транспорт прекурсора прве категорије обавља се искључиво у затвореном превозном средству.
				Током транспорта, прекурсори прве категорије морају да буду под физичким обезбеђењем.
				Завршна одредба
				Члан 11.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 011-00-00411/2016-12
				У Београду, 8. фебруара 2017. године
				Министар,
				асс др Златибор Лончар, с.р.
	

