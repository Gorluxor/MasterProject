






	Редакцијски пречишћен текст



На основу члана 7. став 7. Закона о средствима за исхрану биља и оплемењивачима
земљишта („Службени гласник РС”, број 41/09), 

Министар пољопривреде, шумарства и водопривреде, доноси 





ПРАВИЛНИК

о условима у погледу објеката за складиштење
средстава за исхрану биља и просторија за продају и смештај средстава за
исхрану биља


„Службени гласник РС“, бр. 78 од 23.
септембра 2009, 38 од 31. маја 2011.





I. ОСНОВНЕ ОДРЕДБЕ



Предмет уређења



Члан 1.

Овим правилником прописују се ближи услови у погледу објеката за складиштење
средстава за исхрану биља и просторија за продају и смештај средстава за
исхрану биља.



Значење израза



Члан 2.

Поједини изрази употребљени у овом правилнику имају следеће значење:

1) продајно место јесте објекат у коме се обавља примање, смештај и продаја
средстава за исхрану биља на мало; 

2) складиште јесте објекат у коме се обављају послови примања, смештаја и
промета средстава за исхрану биља на велико;

3) складиште затвореног типа јесте складиште за упакована средства за исхрану
биља или средства за исхрану биља у расутом стању, које има под, зидове и
таваницу;

4) складиште полузатвореног типа јесте складиште за средства за исхрану биља
упакована у паковање које је отпорно на атмосфеларије (киша, снег), које има
само под и таваницу;

5) складиште отвореног типа јесте складиште за средства за исхрану биља
упакована у паковање које је отпорно на атмосфеларије (киша, снег) и утицај
сунчеве светлости, које нема зидове и таваницу, а уместо пода има чврсту
подлогу.



II. УСЛОВИ ЗА СКЛАДИШТА



Врсте складишта



Члан 3.

Дистрибутер који се бави прометом средстава за исхрану биља на велико, односно
увозник који увози средства за исхрану биља, мора да има у власништву или под
закупом одговарајуће складиште.

Складиште из става 1. овог члана може бити: 

1) складиште затвореног типа;

2) складиште полузатвореног типа;

3) складиште отвореног типа.



Складиште затвореног типа



Члан 4.

Складиште затвореног типа мора да: 

1) буде изграђено од чврстог незапаљивог материјала;

2) има под, зидове и таваницу од материјала који се лако чисти и одржава;

3) има обезбеђено природно или вештачко осветљење и проветравање;

4) има обезбеђен простор (пролаз и слободан простор) за несметан утовар и
истовар средстава за исхрану биља, који мора бити чист и на коме се не сме
ништа складиштити;

5) буде одговарајућег капацитета, тако да врх ускладиштених средстава за
исхрану биља која су упакована, односно врх гомиле ускладиштених средстава за
исхрану биља у расутом стању, буде удаљен најмање један метар од таванице,
кровне конструкције, светлосних извора или уградних уређаја;

6) има 
посебну просторију или посебно издвојен простор у оквиру складишта, са 
гардеробним ормаром, за одмор и исхрану радника за време рада;*

7) има санитарни чвор и посебну просторију или простор у оквиру санитарног
чвора за држање прибора и средстава за прање, чишћење и дезинфекцију.

Ако се у складишту из става 1. овог члана складиште средства за исхрану биља у
расутом стању, у складишту мора бити обезбеђено да се средства за исхрану биља
у расутом стању могу наслањати на највише три зида отпорна на притисак, при
чему између средстава за исхрану биља у расутом стању и четвртог зида мора
постојати пролаз ширине од најмање два метра.

Ако се у складишту из става 1. овог члана складишти више врста, односно типова
средстава за исхрану биља у расутом стању, у складишту морају бити обезбеђени
боксеви од чврстог незапаљивог материјала за смештај средстава за исхрану биља
по врстама, односно типовима, како би се онемогућило мешање средстава за
исхрану биља у расутом стању.


*Службени 
гласник РС, број 38/2011



Складиште полузатвореног типа



Члан 5.

Складиште полузатвореног типа мора да: 

1) буде изграђено од чврстог незапаљивог материјала;

2) има под од материјала који се лако чисти и одржава;

3) буде наткривено и заштићено од директног утицаја влаге, атмосфералија (киша,
снег), утицаја сунчеве светлости и извора топлоте;

4) има обезбеђен простор (пролаз и слободан простор) за несметан утовар и
истовар средстава за исхрану биља, који мора бити чист и на коме се не сме
ништа складиштити;

5) има палете изграђене од чврстог непорозног материјала лаког за одржавање за
смештај средстава за исхрану биља;

6) буде одговарајућег капацитета, тако да врх ускладиштених средстава за
исхрану биља која су упакована буде удаљен најмање један метар од таванице,
кровне конструкције, светлосних извора или уградних уређаја;

7) има посебну просторију у близини складишта за одмор и исхрану радника за
време рада, са гардеробним орманом;

8) има санитарни чвор у близини складишта и посебу просторију или простор у
оквиру санитарног чвора за држање прибора и средстава за прање, чишћење и дезинфекцију.




Складиште отвореног типа



Члан 6.

Складиште отвореног типа мора да: 

1) има подлогу од чврстог материјала који се лако чисти и одржава;

2) буде ограђено оградом од тврдог материјала која је висока најмање два метра;

3) има обезбеђен простор (пролаз и слободан простор) за несметан утовар и
истовар средстава за исхрану биља на коме се не сме ништа складиштити;

4) има посебну просторију у близини складишта за одмор и исхрану радника за време
рада, са гардеробним орманом;

5) има санитарни чвор у близини складишта и посебну просторију или простор у
оквиру санитарног чвора за држање прибора и средстава за прање, чишћење и
дезинфекцију. 



Остали услови за складишта



Члан 7.

Складиште 
амонијум нитратног ђубрива мора да испуњава услове у складу са прописом којим се 
уређују технички нормативи за складиштење ђубрива у чврстом стању која садрже 
амонијум нитрат.*

Ако се у складишту затвореног типа, поред средстава за исхрану биља, складиште
и материје које су запаљиве или које могу реаговати са средствима за исхрану
биља (нпр. памук, све врсте текстила, влакна било које врсте, животињска биљна
уља и масти, рибље брашно, уљане погаче, брашно, храна за животиње, пиљевина,
средства за заштиту биља, хлорати, хипохлорити, киселине, цемент, креч, сода,
моторна горива и уља), то складиште мора да има зид отпоран на пожар 2 х, како
би се обезбедило одвајање тих материја од средстава за исхрану биља, при чему
те материје морају бити удаљене од зида најмање два метра. 


*Службени 
гласник РС, број 38/2011



III. УСЛОВИ ЗА ПРОДАЈНО МЕСТО



Продајно место



Члан 8.

Дистрибутер који се бави прометом средстава за исхрану биља на мало мора да има
у власништу или под закупом продајно место, које мора да има просторију за
продају средстава за исхрану биља (продајни део) и просторију или посебно
одвојени део у оквиру продајног дела за смештај средстава за исхрану биља
(магацин).

Изузетно од става 1. овог члана, ако се на продајном месту, поред средстава за
исхрану биља, смештају и средства за заштиту биља, продајно место мора имати
посебну просторију за смештај средстава за исхрану биља у којој мора бити
обезбеђено да се средства за исхрану биља физички одвоје од средстава за
заштиту биља. 



Општи услови за продајно место



Члан 9.

Продајно место мора да: 

1) буде изграђено од чврстог незапаљивог материјала;

2) има један или више улаза до којих се приступа са улице или другог јавног
простора;

3) има под, зидове и таваницу од материјала који се лако чисти и одржава;

4) има обезбеђено природно или вештачко осветљење и проветравање;


5) има рафове, односно палете, у 
зависности од величине паковања у продајном делу и магацину, израђене од чврстог 
непорозног материјала који се лако одржава, ради смештаја средстава за исхрану 
биља;*

6) има посебну просторију или 
посебно издвојен простор у оквиру продајног дела, са гардеробним ормаром, за 
одмор и исхрану радника за време рада;* 

7) има санитарни чвор и посебну просторију или простор у оквиру санитарног
чвора за држање прибора и средстава за прање, чишћење и дезинфекцију 
или има санитарни чвор у непосредној 
близини продајног места.*


*Службени 
гласник РС, број 38/2011



Остали услови за продајно место



Члан 10.

Ако се на продајном месту, поред средства за исхрану биља, продају, односно
смештају и храна, пиће, храна за животиње, семе, садни материјал и други слични
производи, мора се обезбедити да се ови производи физички одвоје од средстава
за исхрану биља. 



IV. ЗАВРШНЕ ОДРЕДБЕ



Престанак важења ранијих прописа



Члан 11.

Даном ступања на снагу овог правилника престају да важе одредбе Правилника о
промету, увозу и узорковању ђубрива („Сужбени лист СРЈ”, број 59/01), у делу
који се односи на услове за промет ђубрива на велико и мало. 



Ступање на снагу



Члан 12.

Овај правилник ступа на снагу осмог дана од дана објављивања у „Службеном
гласнику Републике Србије”.








Број 110-00-00186/2009-09

У Београду, 11. септембра 2009. године

Министар,

др Саша Драгин,
с.р





