


	
	Zakon


	На основу члана 8. став 3, члана 9. став 2. и члана 10. став 2. Закона о заштити права оплемењивача биљних сорти („Службени гласник РС”, број 41/09), 
	
	Министар пољопривреде, трговине, шумарства и водопривреде доноси 
	
	
	
	ПРАВИЛНИК
	о методама испитивања различитости, униформности и стабилности биљне сорте
	
	"Службени гласник РС", број 30 од 6. маја 2011.
	
	
	Члан 1.
	Овим правилником прописују се методе испитивања различитости, униформности и стабилности биљне сорте (у даљем тексту: ДУС испитивање).
	
	Члан 2.
	Поједини изрази употребљени у овом правилнику имају следеће значење:
	1) Опште упутство јесте упутство које прописује Међународна унија за заштиту нових биљних сорти (у даљем тексту: UPOV), а којим се одређују опште методе за извођење ДУС испитивања; 
	
	2) Техничко упутство за појединачне биљне врсте или групе биљних сорти јесте упутство којим се разрађују методе садржане у Општем упутству и дају практичне смернице за извођење ДУС испитивања за сваку биљну врсту или групу биљних сорти, које садржи листу особина нове биљне сорте које обухвата ДУС испитивање, а које прописује UPOV. 
	
	
	Члан 3.
	ДУС испитивање биљне сорте изводи се у складу са Општим упутством и Техничким упутствима за појединачне биљне врсте или групе биљних сорти. 
	
	Репродукциони материјал биљне сорте за извођење ДУС испитивања доставља се нетретиран, осим ако извођач огледа захтева или дозволи третирање. 
	
	Ако је репродукциони материјал биљне сорте третиран, о томе се доставља информација. 
	
	
	Члан 4.
	ДУС испитивање подразумева упоређивање особина биљне сорте (у даљем тексту: сорта кандидат) са сортама референтне колекције, у циљу утврђивања различитости сорте кандидата у односу на било коју другу сорту чије је постојање општепознато у време подношења захтева за додељивање права оплемењивача, као и утврђивање униформности и стабилности.
	
	ДУС испитивања се врше одговарајућом методом, која, у зависности од типа испољавања (експресије) особине нове биљне сорте, може бити визуелно оцењивање и/или мерење степена испољавања (експресије) особина сорте кандидата.
	Особине нове биљне сорте, у зависности од типа испољавања (експресије), могу бити квалитативне, квантитативне и псеудо-квалитативне.
	
	Члан 5.
	ДУС испитивање обухвата испитивање биљне сорте у огледном пољу и у лабораторији, у складу са законом којим се уређује заштита права оплемењивача биљних сорти.
	ДУС испитивање биљне сорте у огледном пољу траје најмање две године или два независна периода вегетације, а у случају да постоји потреба за потврђивањем различитости, испитивање може бити продужено. 
	
	После прве године испитивања издаје се претходни извештај о обављеним испитивањима, резултатима испитивања и могућим проблемима у извођењу испитивања. 
	
	По завршетку испитивања издаје се коначан извештај о спроведеном ДУС испитивању. 
	
	Позитиван коначан извештај о ДУС испитивању у прилогу садржи опис сорте. 
	
	
	Члан 6.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	
	Број 110-00-00308/2010-09
	У Београду, 15. марта 2011. године
	Министар,
	Душан Петровић, с.р.

