


	
	Zakon



	
			На основу члана 8г став 3. Закона о управљању отпадом („Службени гласник РС”, бр. 36/09, 88/10, 14/16 и 95/18 – др. закон),
			Mинистар заштитe животне средине доноси
			ПРАВИЛНИК 
			о садржини захтева за упис у Регистар нуспроизвода и Регистар отпада који је престао да буде отпад
			"Службени гласник РС", број 76 од 25. октобра 
			2019.
			Члан 1.
			Овим правилником прописују се садржина захтева за упис у Регистар нуспроизвода и Регистар отпада који је престао да буде отпад, садржина и образац потврде о упису у регистар, начин вођења, садржина и образац регистра.
			Члан 2.
			Захтев за упис у Регистар нуспроизвода садржи:
			1) податке о подносиоцу захтева (назив, седиште, контакт, организациона јединица у којој настаје нуспроизвод, одговорна лица и др.);
			2) опис производног процеса у ком настаје производ и нуспроизвод (назив производа и нуспроизвода) укључујући улазне материјале и примењене технологије;
			3) опис материје или предмета за који се подноси захтев за упис у Регистар нуспроизвода; 
			4) намену нуспроизвода, планиране годишње количине;
			5) податке о будућим корисницима нуспроизвода са којима су закључени уговори o пословној сарадњи између произвођача и будућег корисника нуспроизвода;
			6) доказ о испуњености прописаних критеријума за регистрацију нуспроизвода; 
			7) додатне податке.
			Члан 3.
			Захтев за упис у Регистар отпада који је престао да буде отпад садржи: 
			1) податке о оператеру и локацији постројења за поновно искоришћење, укључујући и рециклажу отпада, податке о квалификованом особљу и дозволи за управљање отпадом;
			2) податке о отпаду који се третира и за који се подноси захтев (врста, индексни број, планирана годишња количина), као и податке о производу који настаје третманом отпада (врста, назив, намена);
			3) опис начина на који је осигурано испуњавање прописаних услова, техничких захтева и критеријума са приложеном документацијом којом се доказује: 
			(1) да се материјa или предмет уобичајено користе у посебне сврхе; 
			(2) да за материју или предмет постоји тржиште, односно потражња (уговор или други документ којим се уређује пословни однос између држаоца материје или предмета за који се подноси захтев и будућег корисника, а из ког је очигледно да постоји тржиште, односно потражња, или изјава о намери коришћења отпада коме престаје статус отпада коју даје лице које подноси захтев, а које намерава да га користи у производном процесу или у корисне сврхе уз доказе који то потврђују);
			(3) да материја или предмет испуњава техничке захтеве за посебне намене и услове прописане законом и стандардима који се примењују на те производе (технички захтеви и други критеријуми за поједине врсте отпада који престаје да буде отпад утврђени посебним прописом за отпадно гвожђе и челик, отпадни алуминијум, отпадни бакар и отпадно стакло);
			(4) да коришћење материје или предмета неће довести до штетних последица по животну средину или здравље људи (примењени систем управљања квалитетом, укључујући примењене стандардне оперативне процедуре, екстерну верификацију система менаџмента квалитетом коју даје орган за процену усаглашености, нпр. EMAS);
			4) изјаву о усаглашености са техничким захтевима и другим критеријумима за поједине врсте отпада који престаје да буде отпад утврђеним посебним прописом за отпадно гвожђе и челик, отпадни алуминијум, отпадни бакар и отпадно стакло;
			5) додатне податке и обавештења.
			Члан 4. 
			Потврда о упису у Регистар нуспроизвода садржи следеће податке:
			1) назив правног лица или предузетника (власник и/или други држалац нуспроизвода);
			2) порески идентификациони број (ПИБ);
			3) матични број правног лица или предузетника;
			4) седиште/адресу;
			5) датум уписа;
			6) број нуспроизвода (НУС);
			7) назив нуспроизвода;
			8) намену нуспроизвода;
			9) о произвођачу нуспроизвода;
			10) адресу производње;
			11) период важења регистрације.
			Потврда из става 1. овог члана издаје се на Обрасцу 1 – Потврда о упису у Регистар нуспроизвода, који је одштампан уз овај правилник и чини његов саставни део.
			Члан 5. 
			Потврда о упису у Регистар отпада који је престао да буде отпад садржи следеће податке:
			1) назив правног лица или предузетника (оператер);
			2) порески идентификациони број (ПИБ);
			3) матични број правног лица или предузетника;
			4) седиште/адресу;
			5) датум уписа;
			6) број уписа производа (ПСО);
			7) назив материје или предмета;
			8) намену материје или предмета;
			9) податке о постројењу у ком се врши третман (поновно искоришћење/рециклажа) отпада; 
			10) адресу постројења.
			Потврда из става 1. овог члана издаје се на Обрасцу 2 – Потврда о упису у Регистар отпада који је престао да буде отпад, који је одштампан уз овај правилник и чини његов саставни део.
			Члан 6. 
			Регистар нуспроизвода садржи:
			1) број досијеа;
			2) број нуспроизвода (НУС);
			3) датум уписа; 
			4) податке о произвођачу нуспроизвода (назив правног лица или предузетника, ПИБ, матични број, адреса (општина, место, поштански број, улица и број, телефон, факс и e-mail) и шифра претежне делатности); 
			5) податке о одговорном лицу у правном лицу (име и презиме, функција, телефон и e-mail);
			6) податке о лицу одговорном за извештавање (име и презиме, функција, телефон и e-mail);
			7) податке о организационој јединици у којој је нуспроизвод настао (назив, адреса општина, место, поштански број, улица и број, телефон, факс и e-mail и шифра претежне делатности);
			8) податке о одговорном лицу у организационој јединици (име и презиме, функција, телефон и e-mail);
			9) податке о нуспроизводу (назив, кратак опис нуспроизвода, производни/технолошки процес у оквиру ког настаје нуспроизвод, намена нуспроизвода);
			10) опис и приложене доказе о испуњавању прописаних критеријума за нуспроизвод:
			(1) даље коришћење нуспроизвода је извесно (опис и приложена документација),
			(2) нуспроизвод се може употребити директно без додатне обраде, осим уобичајеним индустријским поступцима који не укључују поступке одвајања нежељених или опасних састојака (опис и приложена документација);
			(3) нуспроизвод је настао као саставни део процеса производње (опис и приложена документација);
			(4) даља употреба нуспроизвода је дозвољена, односно није забрањена, нуспроизвод испуњава све релевантне захтеве у погледу производа, заштите животне средине и здравља људи за ту конкретну употребу и неће довести до штетних последица по животну средину или здравље људи (опис и приложена документација);
			11) потврду о упису у регистар нуспроизвода (назив органа који је издао потврду, број потврде, датум издавања потврде);
			12) период важења регистрације;
			13) евиденцију о промени података (подносилац обавештења, датум, опис промене; 
			14) име, презиме и потпис лица овлашћеног за вођење регистра.
			Регистар из става 1. овог члана води се на Обрасцу 3 – Регистар нуспроизвода, који је одштампан уз овај правилник и чини његов саставни део.
			Члан 7. 
			Регистар отпада који је престао да буде отпад (отпадно гвожђе и челик, алуминијум, бакар и стаклени крш) садржи:
			1) број досијеа;
			2) број производа ПСО;
			3) датум уписа; 
			4) податке о правном лицу/предузетнику – оператеру (назив правног лица или предузетника, ПИБ, матични број, адреса (општина, место, поштански број, улица и број, телефон, факс и e-mail) и шифра претежне делатности); 
			5) податке о одговорном лицу у правном лицу (име и презиме, функција, телефон и e-mail);
			6) податке о лицу одговорном за извештавање (име и презиме, функција, телефон и e-mail);
			7) податке о организационој јединици односно постројењу у ком се врши третман, (поновно искоришћење/рециклажа отпада), назив организационе јединице, адреса (општина, место, поштански број, улица и број, телефон, факс и e-mail и шифра претежне делатности);
			8) податке о одговорном лицу у организационој јединици (име и презиме, функција, телефон и e-mail);
			9) податке о квалификованом особљу (број обучених лица и податке о обученим лицима);
			10) податке о дозволи за управљање отпадом (назив органа који је издао дозволу, број и датум издавања дозволе за управљање отпадом);
			11) податке о отпаду (врста отпада, индексни број отпада, планирана годишња количина отпада за третман, врсте материје или предмета који настаје третманом отпада, назив материје или предмета који настаје третманом отпада и намена материје или предмета који настаје третманом отпада);
			12) опис и приложени докази о испуњавању прописаних услова, техничких захтева и критеријума:
			(1) материја или предмет се уобичајено користи у посебне сврхе (опис, приложена документација),
			(2) за материју или предмет постоји тржиште, односно потражња (опис, приложена документација),
			(3) материја или предмет испуњавају техничке захтеве за посебне намене и услове прописане законом и стандардима који се примењују на те производе (опис, приложена документација),
			(4) коришћење материје или предмета неће довести до штетних последица по животну средину или здравље људи (опис, приложена документација);
			13) изјаву о усаглашености;
			14) назив и податке о постројењу у коме настаје отпад коме се додељује престанак статуса отпада, контакт, одговорно лице, квалификовано особље, дозвола за управљање отпадом и др.);
			15) евиденцију о промени података на основу којих је извршен упис (подносилац обавештења, датум, опис промене);
			16) напомене;
			17) име, презиме и потпис лица овлашћеног за вођење регистра.
			Регистар из става 1. овог члана води се на Обрасцу 4 – Регистар отпада који је престао да буде отпад, који је одштампан уз овај правилник и чини његов саставни део.
			Члан 8.
			Регистри из чл. 6. и 7. овог правилника воде се као јавни регистри, у електронској форми.
			Регистри из става 1. овог члана воде се ажурно и контролишу најмање једном годишње, о чему извештај подноси лице овлашћено за вођење регистра.
			Регистар нуспроизвода, односно отпада који је престао да буде отпад, штампа се и архивира са доказима и документацијом поднетом у писаној или електронској форми, укључујући и податке о брисању из регистра.
			Члан 9.
			Ако се у регистар погрешно упишу подаци, лице овлашћено за вођење регистра одмах врши исправку.
			Извршена исправка се евидентира у рубрици „Напомене” тако што се наводи податак који је погрешно уписан и исправљени податак.
			Члан 10.
			Брисање из регистра врши се ако дође до промене података на основу којих је извршен упис (материја или предмет не испуњава критеријуме или техничке захтеве утврђене у регистрацији и сл.) или је истекао период важења уписа.
			Ако се брисање из става 1. овог члана односи на нуспроизвод, брисане материје или предмети сматрају се отпадом и са њима се поступа у складу са законом којим се уређује управљање отпадом.
			Члан 11.
			Упис, исправке и брисања из регистра обавља и оверава потписом лице овлашћено за вођење регистра.
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2020. године.
			Број 110-00-69/19-06
			У Београду, 22. октобра 2019. године
			Министар,
			Горан Триван, с.р.
			Прилози
			
			
			Образац 1 - Потврда о упису у регистар нуспроизвода
			
			
			Образац 2 - Потврда о упису у регистар отпада који је престао да 
			буде отпад
			
			Образац 
			3 - Регистар нуспроизвода
			
			
			Образац 4 - Регистар отпада који је престо да буде отпад
	

