





На основу члана 26. став 7. и члана 27. става 8. Закона
о сточарству („Службени гласник РС”, број 41/09),

Министар пољопривреде, шумарства и водопривреде,
доноси

ПРАВИЛНИК

о условима за испуњавање пуног и
непотпуног порекла квалитетних приплодних домаћих животиња, условима за упис домаћих
животиња у матичну евиденцију, односно у регистар, као и о садржини и начину вођења
матичне евиденције, односно регистра

„Службени гласник РС“, број 94 од
12. новембра 2009.

I. УВОДНА ОДРЕДБА

Члан 1.

Овим правилником прописују се услови за испуњавање пуног
и непотпуног порекла квалитетних приплодних домаћих животиња, услови за упис домаћих
животиња у матичну евиденцију, односно у регистар, као и садржина и начин вођења
матичне евиденције, односно регистра.

II. УСЛОВИ ЗА ИСПУЊАВАЊЕ ПУНОГ И
НЕПОТПУНОГ ПОРЕКЛА КВАЛИТЕТНИХ ПРИПЛОДНИХ ДОМАЋИХ ЖИВОТИЊА

Члан 2.

Квалитетне приплодне домаће животиње имају пуно порекло
под условом да су њихови родитељи и родитељи родитеља уписани у матичну евиденцију,
изузев код копитара где пуно порекло имају она грла код којих је пет генерација
предака уписано у матичну евиденцију.

Пуно порекло утврђује се увидом у матичну евиденцију. 

Члан 3.

Женске квалитетне приплодне домаће животиње имају непотпуно
порекло ако се могу идентификовати на начин прописан главним одгајивачким програмом
за одређену врсту и расу домаћих животиња и ако имају пуно порекло за једног родитеља.

III. УСЛОВИ ЗА УПИС ДОМАЋИХ ЖИВОТИЊА
У МАТИЧНУ ЕВИДЕНЦИЈУ, ОДНОСНО У РЕГИСТАР

Члан 4.

Домаће животиње могу бити уписане у матичну евиденцију,
односно у регистар, ако припадају квалитетним приплодним домаћим животињама, што
се утврђује на основу података о њиховом пореклу, екстеријеру грла, његовим производним
особинама и одгајивачкој вредности за категорије за које је то могуће утврдити,
као и на основу података о производним особинама и одгајивачким вредностима предака
и сродника, ако ти подаци постоје. 

Квалитетне приплодне домаће животиње из хибридног одгоја
дедовских и родитељских линија могу се уписати у матичну евиденцију, односно у регистар
ако се на основу документације у којој су наведене вредности за поједине особине
линија и хибрида одређене одгајивачким програмом, може проценити одгајивачка вредност
програма укрштања или хибридног програма. 

Члан 5.

Квалитетне приплодне домаће животиње могу се уписати у
матичну евиденцију као укрштене домаће животиње, ако је удео гена доминантне расе
мањи од 87,5%, изузев ако то није другачије одређено главним одгајивачким програмом. 

Члан 6.

Квалитетне приплодне домаће животиње морају задовољити
одгајивачке стандарде за расу, линије и хибриде према главном одгајивачком програму
да би биле уписане у матичну евиденцију.

IV. САДРЖИНА И НАЧИН ВОЂЕЊА МАТИЧНЕЕВИДЕНЦИЈЕ,
ОДНОСНО РЕГИСТРА

Члан 7.

Матична евиденција садржи следеће податке по врстама, односно
расама домаћих животиња, и то:

1) идентификациони број домаће животиње;

2) датум рођења;

3) назив расе, хибрида или линије;

4) пол;

5) идентификациони број оца;

6) идентификациони број мајке;

7) име и презиме, односно назив одгајивача и адреса, односно
седиште одгајивача;

8) познате резултате испитивања производних способности
домаћих животиња;

9) датум излучења.

Поред података из става 1. овог члана, главна матична евиденција
садржи и главни матични број под којим је домаћа животиња уписана у главну матичну
евиденцију.

Код квалитетних приплодних домаћих животиња које су добијене
преносом ембриона, а уписују се у матичну евиденцију, та евиденција мора да садржи,
поред података из става 1. овог члана, податке о биолошким родитељима и њиховим
генетским тестовима. 

Члан 8.

Регистар матица пчела познатог порекла садржи податке о:

1) раси пчела;

2) броју и ознаци матице;

3) пореклу;

4) имену и презимену, односно називу одгајивача и адреси,
односно седишту одгајивача;

5) години оплодње или процењеном датуму оплодње. 

Члан 9.

Регистар матичних јата живине садржи податке о:

1) врсти живине; 

2) раси или линији;

3) броју и ознаци јата;

4) датуму рођења;

5) имену и презимену, односно називу одгајивача и адреси,
односно седишту одгајивача. 

Члан 10.

У матичну евиденцију, односно у регистар поред података
из чл. 7, 8. и 9. овог правилника уписују се и нови подаци о производним и одгајивачким
особинама квалитетне приплодне домаће животиње, и то:

1) подаци о производним особинама и резултатима испитивања
домаће животиње;

2) оцена екстеријера домаће животиње,

3) репродуктивни показатељи;

4) остали подаци за које се може утврдити да су од значаја
за поједине врсте, расе, линије или хибриде. 

Подаци из става 1. овог члана воде се на обрасцима прописаним
главним одгајивачким програмом. 

Члан 11.

Квалитетне приплодне домаће животиње уписују се у матичну
евиденцију, односно у регистар који се води одвојено за поједине врсте, расе, линије
и хибриде. 

Матична евиденција састоји се из главног и додатног дела. 

Члан 12.

У главни део матичне евиденције уписују се квалитетне приплодне
домаће животиње чисте расе, добијене у складу са главним одгајивачким програмом,
ако:

1) имају познате родитеље и родитеље родитеља исте расе,
изузев код копитара где морају имати познато пет генерација предака;

2) су обележене од рођења у складу са прописима којима
се уређује обележавање;

3) испуњавају услове за издавање педигреа, у складу са
главним одгајивачким програмом. 

Члан 13.

У додатни део матичне евиденције уписују се женске квалитетне
приплодне домаће животиње које не испуњавају услове из члана 12. овог правилника,
ако:

1) се могу идентификовати на начин прописан главним одгајивачким
програмом за одређену врсту и расу домаћих животиња;

2) је оценом екстеријера потврђено да испуњавају стандарде
расе, у складу са главним одгајивачким програмом;

3) испуњавају минималне производне и репродуктивне особине
за упис у главну матичну евиденцију, у складу са главним одгајивачким програмом.

У додатни део матичне евиденције могу се уписати и мушке
квалитетне приплодне животиње које испуњавају услове из става 1. овога члана, а
од посебног су одгајивачког значаја. 

Члан 14.

Квалитетне приплодне животиње код којих су мајка и мајке
њихових родитеља уписане у додатном делу матичне евиденције и код којих су отац
и дедови уписани у главни део матичне евиденције могу се прихватити као чиста раса
и уписати у главни део матичне евиденције, ако је то у складу са главним одгајивачким
програмом. 

Члан 15.

У додатни део матичне евиденције уписују се и квалитетне
приплодне домаће животиње које потичу из хибридног или линијског програма, као и
домаће животиње код којих је познато порекло једног од родитеља, а од посебног су
одгајивачког значаја.

Изузетно од одредбе става 1. овог члана домаћа животиња
се може уписати у додатни део матичне евиденције без познатог порекла, ако у Републици
Србији нема довољно квалитетних приплодних домаћих животиња неке расе, а она је
од посебног одгајивачког значаја. 

V. ПРЕЛАЗНЕ И ЗАВРШНЕ ОДРЕДБЕ

Члан 16.

Даном ступања на снагу овог правилника престају да важе
одредбе чл. 87. до 111. Правилника о начину испитивања својстава приплодне стоке
и о условима производње и транспорта живине („Службени гласник РС”, број
21/96). 

Члан 17.

Овај правилник ступа на снагу осмог дана од дана објављивања
у „Службеном гласнику Републике Србије”.

Број
110-00-00188/2009-09

У Београду, 5. новембра
2009. године 

Министар,

др Саша Драгин, с.р.



