


	
	Zakon


	
				На основу члана 79. став 8. Закона о становању и одржавању зграда („Службени гласник РС”, број 104/16), 
				Министар грађевинарства, саобраћаја и инфраструктуре доноси
				ПРАВИЛНИК 
				о условима које треба да задовољи објекат за одговарајући смештај
				"Службени гласник РС", број 75 од 4. августа 
				2017.
				Члан 1.
				Овим правилником ближе се прописују услови које треба да задовољи објекат за одговарајући смештај у који је неопходно преселити лица која остварују право на пресељење у одговарајући смештај. 
				Члан 2.
				На питања која се односе на услове из члана 1. овог правилника, а која нису посебно уређена овим правилником примењују се прописи којима се уређује планирање и пројектовање у програмима стамбене подршке.
				Члан 3.
				Услови за објекат из члана 1. овог правилника односе се на:
				1) одговарајуће просторне услове стамбеног простора, 
				2) одговарајуће услове опремљености основним електричним, водоводним и санитарним инсталацијама и
				3) задовољавајуће услове са становишта сигурности и безбедности, у смислу физичке безбедности као и од свих неповољних климатских утицаја.
				Члан 4.
				Одговарајући просторни услови стамбеног простора у објекту за одговарајући смештај односе се на:
				– корисну стамбену површину у стану у објекту за одговарајући смештај и
				– површинске нормативе у објекту за колективни смештај лица које остварују право на пресељење.
				Члан 5.
				Корисна стамбена површина у смислу овог правилника представља површину у стану која не може бити мања од 8 m² по члану породичног домаћинства, а садржи простор за спавање и боравак. 
				Осим простора за спавање и боравак, стан мора да поседује простор за обедовање, минималне површине 4 m², простор за припрему хране, минималне површине 4 m², као и купатило, минималне површине 3 m². 
				Члан 6. 
				Уколико се за одговарајући смештај лица предвиђа зграда за становање заједница, објекат треба да поседује следеће просторије: просторију за спавање, санитарно-хигијенски чвор са посебним деловима мушко-женски, кухињу, простор за обедовање и дневни боравак.
				Собе и остале просторије из става 1. овог члана треба да испуњавају следеће услове:
				– у погледу површине, вишекреветна соба мора имати најмање 5 m² по кориснику, дневни боравак најмање 3 m² по кориснику док простор за обедовање мора имати најмање 1,5 m² по кориснику, 
				– једнокреветна спаваоница треба да има површину најмање 12 m²,
				– у погледу структуре санитарно-хигијенски чвор са посебним деловима мушко-женски, треба да има најмање једну WC кабину на десет корисника, једно купатило на десет корисника. 
				Члан 7.
				Услови које објекат из члана 1. овог правилника треба да задовољи у погледу одговарајућих услова опремљености основним електричним, водоводним и санитарним инсталацијама подразумева: 
				– да је објекат прикључен на електричну мрежу,
				– да је прикључен на јавну водоводну мрежу, а ако не постоји, да је обезбеђено снабдевање хигијенски исправном текућом топлом и хладном водом путем хидрофора,
				– да је прикључен на јавну канализациону мрежу или прописно изграђену септичку јаму,
				– да је обезбеђено грејање и механичко проветравање, уколико је природно проветравање недовољно.
				Члан 8. 
				Објекат из члана 1. овог правилника треба да задовољи услове са становишта сигурности и безбедности, и то:
				– да се коришћењем објекта не доводи у опасност живот и здравље људи, безбедност суседних објеката, безбедност околине и не угрожава животна средина, 
				– да буде заштићен од хладноће и топлоте адекватном топлотном заштитом, од буке звучном заштитом, као и од неповољних спољних утицаја као што су: влага, киша, ветар и прејака инсолација. 
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-126/2017-12
				У Београду, 1. августа 2017. године
				Министар, 
				проф. др Зорана З. Михајловић, с.р. 
	

