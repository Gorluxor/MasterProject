


	
	Zakon



	
			На основу члана 172. став 2, члана 173. став 2, члана 176. став 1, члана 177. став 1, члана 179. став 4, члана 180. став 3, члана 182, члана 188. став 2, члана 189. став 2, члана 190. став 2, члана 191, члана 239, члана 249. став 1. и члана 265. Закона о ваздушном саобраћају („Службени гласник РС”, бр. 73/10, 57/11, 93/12, 45/15, 66/15 – др. закон и 83/18), 
			Директор Директората цивилног ваздухопловства Републике Србије доноси
			ПРАВИЛНИК
			о дозволама, центрима за обуку и здравственој способности летачког особља
			"Службени гласник РС", број 60 од 28. августа 
			2019.
			Предмет Правилника
			Члан 1.
			Овим правилником прописују се поступак по коме се проверава стручна оспособљеност летачког особља, услови под којима се издаје дозвола летачког особља и уписује овлашћење у дозволу, услови под којима се издаје ауторизација, време на које се издају дозвола и ауторизација, време на које важе овлашћења која су уписана у дозволу, услови под којима се мењају, суспендују или стављају ван снаге дозвола и ауторизација, услови под којима се суспендују или стављају ван снаге овлашћења која су уписана у дозволу, као и обрасци дозволе и ауторизације.
			Овим правилником прописују се услови под којима се издаје, мења, суспендује и ставља ван снаге потврда о праву на обучавање ваздухопловног особља, временски период на који се издаје потврда и образац потврде и одређују услови који морају да буду испуњени за издавање дозволе за коришћење уређаја за симулирање летења или друге врсте симулатора за обуку, као и за издавање уверења о градацији. 
			Овим правилником прописују се услови под којима се обука, звања и други услови које је војно ваздухопловно особље остварило за време обављања војне службе признају код полагања испита за издавање дозволе летачког особља. 
			Овим правилником прописују се услови под којима се испитује здравствена способност летачког особља, поступак по коме се она испитује, време на које се она испитује, класе и обрасци лекарског уверења, услови под којима овлашћени лекари и овлашћене здравствене установе (ваздухопловно-медицински центри) обављају здравствене прегледе, врше оцену здравствене способности и издају лекарска уверења, услови под којима се издаје, мења, суспендује или ставља ван снаге потврда о праву на испитивање здравствене способности, време на које се потврда издаје и образац потврде, као и садржина и начин вођења евиденције здравствених установа и лекара. 
			Преузимање прописа Европске уније
			Члан 2.
			Овим правилником се преузима Уредба Комисије (ЕУ) бр. 1178/2011 од 3. новембра 2011. године о утврђивању техничких захтева и административних процедура у вези са члановима посаде цивилног ваздухоплова у складу са Уредбом Европског парламента и Савета (ЕЗ) бр. 216/2008, измењена и допуњена следећим уредбама:
			1) Уредбом Комисије (ЕУ) бр. 290/2012 од 30. марта 2012. године;
			2) Уредбом Комисије (ЕУ) бр. 70/2014 од 27. јануара 2014. године;
			3) Уредбом Комисије (ЕУ) бр. 245/2014 од 13. марта 2014. године;
			4) Уредбом Комисије (ЕУ) бр. 2015/445 од 17. марта 2015. године;
			5) Уредбом Комисије (ЕУ) бр. 2016/539 од 6. априла 2016. године;
			6) Уредбом Комисије (ЕУ) бр. 2018/1065 од 27. јула 2018. године;
			7) Уредбом Комисије (ЕУ) бр. 2018/1119 од 31. јула 2018. године;
			8) Спроведбеном уредбом Комисије (ЕУ) бр. 2018/1974 од 14. децембра 2018. године;
			9) Спроведбеном уредбом Комисије (ЕУ) бр. 2019/27 од 19. децембра 2018. године;
			10) Спроведбеном уредбом Комисије (ЕУ) бр. 2019/430 од 18. марта 2019. године.
			Уредба Комисије (ЕУ) бр. 1178/2011 је дата у Прилогу 1, који је одштампан уз овај правилник и чини његов саставни део. 
			Допунски услови за примену Уредбе Комисије (ЕУ) бр. 1178/2011 у Републици Србији су дати у Прилогу 2, који је одштампан уз овај правилник и чини његов саставни део. 
			Прихватљиви начини усаглашавања (Acceptable Means of Compliance (AMC)) и Упутства (Guidance Material (GM)) на које упућују одредбе овог правилника и који су доступни путем Интернета, примењују се као препоручена пракса.
			Значење израза
			Члан 3.
			Поједини изрази који се користе у овом правилнику имају следеће значење:
			1) Агенција је Европска агенција за безбедност ваздушног саобраћаја (European Aviation Safety Agency, EASA);
			2) дозвола члана летачке посаде (flight crew licence) је дозвола летачког особља у смислу закона којим се уређује ваздушни саобраћај у Републици Србији;
			3) надлежни орган (competent authority) у Републици Србији је Директорат цивилног ваздухопловства Републике Србије;
			4) одобрена организација за обуку (аpproved training organisation, АТО) је, у смислу закона којим се уређује ваздушни саобраћај у Републици Србији, центар за обуку који поседује потврду о праву на обучавање ваздухопловног особља; 
			5) орган надлежан за издавање дозвола (licensing authority) у Републици Србији је Директорат цивилног ваздухопловства Републике Србије (у даљем тексту: Директорат);
			6) потврда кабинске посаде (cabin crew attestation) је дозвола кабинског особља у смислу закона којим се уређује ваздушни саобраћај у Републици Србији; 
			7) сертификат ваздухопловно-медицинског центра/овлашћеног лекара (aero-medical centre certificate/aero-medical examiner certificate) је потврда о праву на испитивање здравствене способности у смислу закона којим се уређује ваздушни саобраћај у Републици Србији;
			8) сертификат испитивача (examiner certificate) је ауторизација испитивача у смислу закона којим се уређује ваздушни саобраћај у Републици Србији;
			9) сертификат одобрене организације за обуку (аpproved training organisation certificate) је потврда о праву на обучавање ваздухопловног особља у смислу закона којим се уређује ваздушни саобраћај у Републици Србији;
			10) Упутство 2003/42/ЕЗ је Упутство 2003/42/ЕЗ Европског парламента и Савета од 13. јуна 2003. године о пријављивању догађаја у цивилном ваздухопловству. Ово упутство је у Републици Србији примењено Правилником о пријављивању догађаја у цивилном ваздухопловству („Службени гласник РС”, бр. 54/12 и 86/16);
			11) Уредба (ЕЗ) бр. 216/2008 је Уредба Европског парламента и Савета (ЕЗ) бр. 216/2008 од 20. фебруара 2008. године о основним правилима у области цивилнoг ваздухопловства и оснивању Европске агенције за безбедност ваздушног саобраћаја, којом се укидају Упутство Савета 91/670/EEЗ, Уредба (ЕЗ) бр. 1592/2002 и Упутство 2004/36/ЕЗ. Ова уредба je у Републици Србији примењена Правилником о основним правилима у области цивилног ваздухопловства и надлежностима Европске агенције за безбедност ваздушног саобраћаја („Службени гласник РС”, бр. 23/12 и 104/17); 
			12) Уредба (ЕУ) бр. 965/2012 је Уредба Комисије (ЕУ) бр. 965/2012 од 5. октобра 2012. године о утврђивању техничких захтева и административних процедура који се односе на делатности у ваздушном саобраћају у складу са Уредбом Европског парламента и Савета (ЕЗ) бр. 216/2008. Ова уредба je у Републици Србији примењена Правилником о условима за обављање ваздушног саобраћаја („Службени гласник РС”, бр. 9/18, 56/18 и 12/19); 
			13) Уредба (ЕУ) бр. 996/2010 Европског парламента и Савета је Уредба Европског парламента и Савета (ЕУ) бр. 996/2010 од 20. октобра 2010. године која се односи на истраживање и превенцију удеса и незгода у цивилном ваздухопловству. Ова уредба је у Републици Србији примењена Законом о истраживању несрећа у ваздушном, железничком и водном саобраћају („Службени гласник РС”, бр. 66/15 и 83/18);
			14) Уредба Комисије (ЕЗ) бр. 1330/2007 је Уредба Комисије (ЕЗ) бр. 1330/2007 од 24. септембра 2007. године којом се утврђују правила за извршење о прослеђивању података заинтересованим странама о догађајима у цивилном ваздухопловству из члана 7. став 2. Упутства 2003/42/ЕЗ Европског парламента и Савета. Ова уредба је у Републици Србији примењена Правилником о пријављивању догађаја у цивилном ваздухопловству („Службени гласник РС”, бр. 54/12 и 86/16);
			15) Уредба Комисије (ЕЗ) бр. 1321/2007 је Уредба Комисије (ЕЗ) бр. 1321/2007 од 12. новембра 2007. године којом се утврђују правила за извршење о укључивању података о догађајима у цивилном ваздухопловству који се размењују сагласно Упутству 2003/42/ЕЗ Европског парламента и Савета у централну базу података. Ова уредба је у Републици Србији примењена Правилником о пријављивању догађаја у цивилном ваздухопловству („Службени гласник РС”, бр. 54/12 и 86/16); 
			16) Уредба Комисије (ЕУ) бр. 748/2012 је Уредба Комисије (ЕУ) бр. 748/2012 од 3. августа 2012. године којом се утврђују правила за извршење за сертификацију ваздухоплова и са њима повезаних производа, делова и уређаја у области пловидбености и заштите животне средине, као и за одобравање организација за производњу и организација за пројектовање. Ова уредба је у Републици Србији примењена Правилником о сертификацији ваздухоплова и других ваздухопловних производа, делова и уређаја и о издавању дозвола за обављање ваздухопловно-техничке делатности организацијама за производњу и пројектовање („Службени гласник РС”, бр. 5/18 и 1/19);
			17) Чикашка конвенција је Конвенција о међународном цивилном ваздухопловству (Чикаго, 1944. године).
			Појам „држава чланица” који се користи у Прилогу 1. овог правилника тумачи се сагласно тач. 2. и 3. Анекса II Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999.) о успостављању Заједничког европског ваздухопловног подручја.
			Остали изрази који се користе у овом правилнику имају значење које је наведено у члану 2. Уредбе Комисије (ЕУ) бр. 1178/2011, у одредби FCL.010 Анекса I ове уредбе и у одредби MED.A.010 Анекса IV ове уредбе.
			Прелазне одредбе
			Члан 4.
			Дозволе летачког особља и припадајућа овлашћења, сертификати и ауторизације, лекарска уверења, потврде о праву на обучавање ваздухопловног особља, потврде о праву на испитивање здравствене способности, дозволе за коришћење уређаја за симулирање летења или друге врсте симулатора за обуку, као и уверења о градацији уређаја за симулирање летења, који су издати или прихваћени на основу Правилника о летачком особљу („Службени гласник РС”, бр. 33/13, 61/15, 37/18, 63/18 и 69/18) остају на снази по ступању на снагу овог правилника.
			Поступци који до дана ступања на снагу овог правилника нису окончани, окончаће се по одредбама прописа из става 1. овог члана.
			Престанак важења других прописа
			Члан 5.
			Даном ступања на снагу овог правилника престаје да важи Правилник о летачком особљу („Службени гласник РС”, бр. 33/13, 61/15, 37/18, 63/18 и 69/18).
			Ступање Правилника на снагу
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			Изузетно од става 1. овог члана:
			1) одредбе Прилога 1. овог правилника у делу који се односи на декларисане организације за обуку (DTO) примењују се од 1. јуна 2020. године;
			2) члан 4. став 9. Уредбе Комисије (ЕУ) бр. 1178/2011, одредба FCL.045(е), друга реченица одредбе ARA.FCL.200(а) и одредбе MED.А.025(ф) и АRA.MED.160 Уредбе Комисије (ЕУ) бр. 1178/2011 примењују се од дана приступања Републике Србије Европској унији.
			Број 5/1-01-0017/2019-0001
			У Београду, 5. августа 2019. године
			Директор,
			Мирјана Чизмаров, с.р.
			Прилози
			
			
			Прилог 1 - Уредба Комисије (ЕУ) бр. 1178/2011 од 3. новембра 2011. године о утврђивању техничких захтева и административних процедура у вези са члановима посаде цивилног ваздухоплова у складу са Уредбом Европског парламента и Савета (ЕЗ) бр. 216/2008
			
			
			Прилог 2 - Допунски услови за примену Уредбе Комисије (ЕУ) бр. 1178/2011 у Републици Србији 
			
	

