


	
	Zakon



	
			На основу члана 28. став 3. Закона о бесплатној правној помоћи („Службени гласник РС”, број 87/18),
			Министар правде доноси
			ПРАВИЛНИК
			о изгледу и ближој садржини обрасца захтева за одобравање бесплатне правне помоћи
			"Службени гласник РС", број 68 од 25. септембра 
			2019.
			Члан 1.
			Овим правилником прописују се изглед и ближа садржина обрасца захтева за одобравање бесплатне правне помоћи или састављање јавнобележничке исправе или посредовање у решавању спорова (у даљем тексту: образац захтева).
			Члан 2. 
			Образац захтева садржи: 
			1) назив јединице локалне самоуправе којој се подноси захтев;
			2) број предмета;
			3) лично име тражиоца, пребивалиште или боравиште тражиоца, датум рођења тражиоца, занимање тражиоца, број телефона тражиоца ако постоји и адресу електронске поште тражиоца ако постоји;
			4) лично име законског заступника или пуномоћника тражиоца, или лица које тражилац одреди, пребивалиште, боравиште или седиште канцеларије законског заступника или пуномоћника тражиоца, број телефона и адресу електронске поште законског заступника или пуномоћника или лица које тражилац одреди ако постоје; 
			5) опис проблема због кога се тражи бесплатна правна помоћ, састављање јавнобележничке исправе или посредовање у решавању спорова.
			Члан 3.
			Образац захтева (Прилог 1) саставни је део овог правилника.
			Члан 4.
			Тражилац подноси доказе о испуњењу услова за пружање бесплатне правне помоћи (члан 4. Закона о бесплатној правној помоћи, у даљем тексту: Закон), на основу којих остварује право на бесплатну правну помоћ или састављање јавнобележничке исправе или посредовање у решавању спорова.
			Подаци о доказима о испуњењу услова су саставни део овог правилника (Прилог 2).
			Члан 5.
			Тражилац који је корисник права на новчану социјалну помоћ, на основу закона којим се уређује социјална заштита, односно тражилац који је корисник права на дечији додатак на основу закона којим се уређује финансијска подршка породици са децом  подноси исправе и друге доказе о испуњењу услова из члана 4. став 1. тачка 1) Закона.
			Тражилац наводи следеће податке: 
			1) број исправе центра за социјални рад којом се одобрава примање новчане социјалне помоћи;
			2) број исправе органа јединице локалне самоуправе којом се одобрава примање дечијег додатка;
			3) друге доказе о испуњењу услова. 
			Члан 6.
			Тражилац подноси доказе о имовинском стању којима доказује да би плаћањем трошкова бесплатне правне помоћи или бесплатне правне подршке тражилац био егзистенцијално угрожен (члан 4. став 1. тачка 2) Закона).
			Подаци о имовинском стању које тражилац наводи, обухватају:
			1) податке о приходима;
			2) податке о члановима породице које је дужан да издржава;
			3) податке о непокретној имовини;
			4) податке о возилима;
			5) податке о осталој имовини.
			Подаци о приходима обухватају податке о месечним приходима, за месец који претходи месецу у коме се подноси захтев и садрже:  
			1) месечни приход тражиоца (тражилац остварује бесплатну правну помоћ ако приходи тражиоца нису виши од минималне зараде коју у складу са законом утврђује Влада);
			2) основ стицања прихода;
			3) назив и седиште послодавца.
			Подаци које попуњава члан породице, односно члан заједничког домаћинства тражиоца, садрже:
			1) лично име члана породице, односно члана заједничког домаћинства;
			2) однос са тражиоцем;
			3) адресу пребивалишта или боравишта.
			4) месечни приход члана породице, односно члана заједничког домаћинства (тражилац остварује бесплатну правну помоћ ако приходи чланова породице, односно заједничког домаћинства не прелазе збир две минималне зараде коју у складу са законом утврђује Влада);
			5) основ стицања прихода;
			6) назив и седиште послодавца.
			Подаци о непокретностима које поседује тражилац, односно чланови породице, односно чланови заједничког домаћинства, садрже: 
			1) лично име власника непокретности;
			2) врсту непокретности;
			3) адресу непокретности;
			4) површину непокретности;
			5) намену непокретности (тражилац остварује бесплатну правну помоћ ако непокретност служи као стамбени простор или се непокретност користи за обављање пословне делатности која служи за издржавање тражиоца или члана породице, односно заједничког домаћинства тражиоца).
			Подаци о возилима садрже: 
			1) врсту, марку, тип и идентификациону ознаку возила;
			2) лично име власника;
			3) регистарску ознаку возила;
			4) вредност возила (тражилац остварује бесплатну правну помоћ ако возило користи за обављање самосталне делатности или вредност возила не прелази годишњи износ минималне зараде коју у складу са законом утврђује Влада). 
			Подаци о осталој имовини садрже: 
			1) врсту имовине (новчани депозит, хартије од вредности, удео у капиталу и др.); 
			2) лично име власника;
			3) вредност имовине.
			Тражилац под материјалном и кривичном одговорношћу потписује изјаву да су подаци које је навео истинити, тачни и потпуни и која је саставни део овог правилника (Прилог 3).
			Члан 7.
			Тражилац који припада одређеној групи лица из члана 4. став 3. Закона, у Прилогу 2 заокружује један или више услова за пружање бесплатне правне помоћи. 
			Члан 8.
			Овај правилник ступа на снагу 1. октобра 2019. године 
			Број 110-00-304/2019-05
			У Београду, 20. септембра 2019. године
			Министар, 
			Нела Кубуровић, с.р.
			Прилози
			
			
			Прилог 1 - Образац захтева
			
			
			Прилог 2 - Подаци о доказима о испуњењу услова
			
			
			Прилог 3 - Изјава
			
	

