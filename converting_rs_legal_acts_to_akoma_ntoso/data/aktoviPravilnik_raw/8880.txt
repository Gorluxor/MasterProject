


	
	Zakon

	


	
			На основу члана 90љ став 3. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15, 96/15 – др. закон, 92/16, 104/16 – др. закон и 113/17 – др. закон),
			Министар грађевинарствa, саобраћајa и инфраструктурe доноси
			ПРАВИЛНИК 
			о условима и поступку за издавање одобрења за рад домаћих произвођача опреме бродова унутрашње пловидбе, услужних привредних друштава и испитних институција, односно садржину и образац одобрења за рад произвођача, услужних привредних друштава и испитних институција
			"Службени гласник РС", број 18 од 9. марта 
			2018.
			I. УВОДНЕ ОДРЕДБЕ
			Члан 1.
			Овим правилником прописују се услови и поступак за издавање одобрења за рад домаћих произвођача опреме бродова унутрашње пловидбе, услужних привредних друштава и испитних институција, односно садржину и образац одобрења за рад произвођача, услужних привредних друштава и испитних институција.
			Значење појединих израза
			Члан 2.
			Поједини изрази употребљени у овом правилнику имају следеће значење: 
			1) пловило је брод, технички пловни објекат, јахта, чамац, пловеће тело, плутајући објекат, пловило које обавља риболов и други објекат који је оспособљен за пловидбу и који учествује у пловидби;
			2) произвођач је правно лице, предузетник или физичко лице које израђује производ који се уграђује на пловила или лице које се представља као произвођач стављањем на производ свог пословног имена;
			3) испитна институција је институт, лабораторија или испитна станица, која по захтеву произвођача или власника пловила, врши одређена испитивања производа који се уграђују на пловила;
			4) услужно привредно друштво је правно лице које пружа техничке услуге (услуге мерења дебљине лимова оплате на бродовима, испитивања водене пропусности, подводних прегледа бродова, као и прегледа, испитивања, поправке и одржавања бродских машина и припадајућих уређаја и опреме) произвођачима или власницима пловила; 
			5) производ је материјал, машина, уређај или опрема, који се уграђује на пловила и задовољава техничке захтеве техничких правила за статутарну сертификацију бродова унутрашње пловидбе (у даљем тексту: технички захтеви);
			6) типски производ је представник групе производа, који је произведен истом технологијом и има исте техничке карактеристике које задовољавају техничке захтеве утврђене техничким правилима за пловила унутрашње пловидбе; 
			7) елаборат је детаљан технички опис произвођача, испитне институције, услужног привредног друштва и производа.
			Примена
			Члан 3.
			Одредбе овог правилника примењују се на произвођаче металних и неметалних материјала, композитних материјала, полупроизвода и производа од тих материјала кojи сe угрaђуjу нa пловила или кojимa сe oпрeмajу пловила.
			Осим произвођача из става 1. овог члана, одредбе овог правилника примењују се и на произвођаче машина, уређаја и опреме у складу са техничким захтевима који се односе на машинске и електроуређаје, заварене конструкције, посуде под притиском, опрему за сидрење, опрему за спасавање, противпожарну опрему, кормиларске уређаје, арматуре за цевоводе, који се уграђују нa пловила или кojимa сe oпрeмajу пловила.
			II. УСЛОВИ ЗА ИЗДАВАЊЕ ОДОБРЕЊА ЗА РАД ПРОИЗВОЂАЧА
			Члан 4.
			Управа за утврђивање способности бродова за пловидбу (у даљем тексту: Управа) издаје одобрење за рад произвођача материјала, машина, уређаја и опреме, који су намењени за градњу, преправку или поправку пловила под њеним надзором у складу са законом којим се уређује унутрашња пловидба (у даљем тексту: одобрење за рад произвођача).
			Члан 5.
			Ако произвођач има уведен систем управљања квалитетом према стандарду SRPS ISO 9001 и исти одржава, Управа га у поступку издавања одобрења за рад прихвата делимично или потпуно.
			Члан 6.
			За потребе бродоградње произвођач може да производи производе за пловила:
			1) типски; 
			2) појединачно; 
			3) серијски. 
			Типски производ одобрава Управа, у складу са техничким захтевима. 
			Члан 7. 
			Одобрење за рад издаје се произвођачу ако испуњава следеће услове: 
			1) да је уписан у регистар привредних субјеката за обављање предметне делатности; 
			2) да има одговарајућу опрему и стручни кадар за рад; 
			3) да примењује технолошке поступке који омогућавају добијање производа уједначеног квалитета, у складу са техничким захтевима; 
			4) да има службу техничке контроле која је кадровски и технички оспособљена да обави потребна испитивања како би се доказао захтевани квалитет производа;
			5) да организација која није у саставу произвођача, а која врши одређена испитивања, има одобрење за рад испитне институције; 
			6) да служба техничке контроле има независан статус и да самостално доноси одлуке о квалитету производа; 
			7) да управља мерном опремом и редовно еталонира инструменте и опрему који се користе у производњи и контроли квалитета производа.
			Члан 8.
			Уз захтев за издавање одобрења за рад произвођача одређеног производа за потребе бродоградње, произвођач прилаже доказе да испуњава услове, доказ о уплаћеној републичкој административној такси и елаборат који садржи: 
			1) назив производа за чију производњу се тражи одобрење рада произвођача; 
			2) опис развоја и референце; 
			3) опис технолошког процеса производње производа за који се тражи одобрење, као и податке о материјалима који су коришћени;
			4) стање испоруке производа, димензије и посебне карактеристике;
			5) попис производне опреме и опреме за испитивање; 
			6) попис кадрова који су запослени код произвођача; 
			7) опис система контроле квалитета; 
			8) податке о овлашћеном лицу за квалитет производа;
			9) податке о евентуално сертификованом систему квалитета у складу са стандардом SRPS ISO 9001 и другим одговарајућим стандардима; 
			10) попис испоручилаца сировина и полупроизвода, односно склопова и подсклопова.
			Ако је потребно Управа у току или после прегледа произвођача може да тражи допуну елабората из става 1. овог члана са подацима неопходним за издавање одобрења.
			Члан 9. 
			Податке добијене током прегледа у поступку издавања одобрења за рад произвођача, Управа чува као пословну тајну произвођача.
			Управа поједине техничке податке даје трећим лицима, само уз писмену сагласност произвођача.
			Поступак за издавање одобрења за рад произвођача 
			Члан 10.
			Управа врши преглед процеса производње ради издавања одобрења за рад произвођача на следећи начин: 
			1) проверава произвођача и његове производне могућности приказане у елаборату и евентуалним допунама; 
			2) оцењује резултате испитивања, према датом програму испитивања.
			У поступку издавања одобрења за рад произвођача учествује овлашћено лице Управе чија је специјалност производња за коју се тражи одобрење и овлашћено лице које има искуство у одобрењу рада произвођача.
			Садржина и образац одобрења за рад произвођача 
			Члан 11. 
			На основу елабората, извештаја о прегледу и оцене резултата испитивања, Управа утврђује испуњеност услова за издавање одобрења за рад произвођача у складу са техничким захтевима. 
			Одобрење за рад произвођача, садржи нарочито: 
			1) пословно име, односно назив и седиште произвођача;
			2) врсту, односно назив производа, као и податке којима се ближе идентификује производ за који је утврђено да испуњава прописане техничке захтеве; 
			3) назив прописа на основу којег се издаје одобрење; 
			4) кратак опис процеса производње производа;
			5) потпис директора и печат Управе.
			Члан 12.
			Управа објављује списак издатих одобрења за рад произвођача на својој интернет  страници.
			Одобрење за рад произвођача издаје се на Обрасцу 1 – Потврда о одобрењу за рад произвођача, који је одштампан уз овај правилник и чини његов саставни део.
			Члан 13.
			Ако Управа има сазнања да је битно погоршан квалитет производа у односу на испуњеност услова на основу којих је произвођачу одобрен рад или ако добије информације о промени начина производње или промени структуре власништва, врши преглед код произвођача. 
			Члан 14. 
			После извршеног прегледа из члана 13. овог правилника, Управа доставља произвођачу извештај о прегледу, евентуално утврђеним неусаглашеностима и одређује рок за њихово отклањање. 
			III. УСЛОВИ ЗА ИЗДАВАЊЕ ОДОБРЕЊА ЗА РАД УСЛУЖНОГ ПРИВРЕДНОГ ДРУШТВА
			Члан 15.
			Правно лице пружа услуге власницима пловила или произвођачима опреме за пловила унутрашње пловидбе на основу одобрења за рад услужног привредног друштва које издаје Управа у складу са законом којим се уређује унутрашња пловидба. 
			Члан 16.
			Услужно привредно друштво може да пружа услуге: 
			1) израда техничке документације за градњу, поправке и преправке пловила;
			2) преглед и одржавање бродских машина, уређаја и опреме;
			3) ултразвучно мерење дебљине лимова оплате пловила; 
			4) испитивање водонепропусности заварених спојева и опреме трупа пловила;
			5) преглед и одржавање противпожарних система и опреме; 
			6) преглед и одржавање опреме за спасавање;
			7) преглед и одржавање радио уређаја и опреме за речне информационе сервисе (RIS);
			8) мерење нивоа притиска звучног сигнала бродског аларма и буке у бродским просторијама; 
			9) антикорозиона заштита пловила; 
			10) репаратурно заваривање на пловилу, термичка и машинска обрада елемената конструкције пловила;
			11) заштита делова конструкције поступком метализације;
			12) подводни прегледи бродова.
			Члан 17. 
			Одобрење за рад услужног привредног друштва издаје се услужном привредном друштву за вршење одређене услуге, ако испуњава следеће услове:
			1) да је уписано у регистар привредних субјеката за обављање предметне делатности; 
			2) да има одговарајућу опрему и стручни кадар за пружање услуге, у складу са техничким захтевима; 
			3) да примењује технолошке поступке који омогућују равномерни квалитет услуге, у складу са техничким захтевима;
			4) да има писана упутства за рад, односно за услуге које пружа;
			5) да запошљава лице које је одговорно за квалитет услуге; 
			6) да организација која није у саставу услужног привредног друштва, а која врши одређена испитивања, има одобрење за рад услужног привредног друштва;
			7) да припрема извештај о извршеним услугама;
			8) да управља мерном опремом и редовно еталонира инструменте и опрему који се користе у технолошком процесу и контроли квалитета производа.
			Поступак за издавање одобрење за рад услужног привредног друштва
			Члан 18. 
			Одобрење за рад услужног привредног друштва издаје се на писмени захтев услужног привредног друштва уз који се прилажу одговарајући докази о испуњености услова из члана 17. овог правилника, као и доказ о уплаћеној републичкој административној такси. 
			Члан 19.
			Управа проверава документацију, прегледа и врши евентуална испитивања у поступку издавање одобрење за рад услужног привредног друштва. 
			Одобрење за рад услужног привредног друштва садржи:
			1) пословно име, односно назив и седиште услужног привредног друштва;
			2) врсту и обим услуге и могућа ограничења, као и податке којима се ближе дефинише услуга за коју је утврђено да испуњава прописане техничке услове на које се одобрење односи; 
			3) назив прописа на основу којег се издаје одобрење;
			4) кратак опис пружања услуге;
			5) потпис директора и печат Управе.
			Управа објављује списак издатих одобрења за рад услужног привредног друштва на својој интернет страници.
			Одобрење за рад услужног привредног друштва издаје се на Обрасцу 2 – Потврда о одобрењу за рад услужног привредног друштва, који је одштампан уз овај правилник и чини његов саставни део.
			IV. УСЛОВИ ЗА ИЗДАВАЊЕ ОДОБРЕЊА ЗА РАД ИСПИТНЕ ИНСТИТУЦИЈЕ
			Члан 20. 
			Одобрење за рад испитне институције која врши испитивања материјала, машина, уређаја и опреме који су намењени за градњу, преправку или поправку пловила издаје Управа у складу са законом којим се уређује унутрашња пловидба.
			У састав испитне институције може да ради више лабораторија или испитних станица.
			Члан 21. 
			Ако испитна институција има сертификован систем квалитета у складу са стандардом SRPS ISO 9001 или је акредитована у складу са стандардом SRPS ISO/IEC 17025, Управа га у поступку издавања одобрења за рад прихвата делимично или у целини. 
			Члан 22. 
			Услови за издавање одобрења за рад испитне институције за испитивање одређених материјала, машина, уређаја или опреме су: 
			1) да је уписана у регистар привредних субјеката за обављање предметних испитивања; 
			2) да има одговарајући простор, опрему и стручни кадар за методе испитивања за које тражи одобрење; 
			3) да примењује одговарајуће стандарде на основу којих врши испитивања која омогућавају добијање поузданих резултата испитивања, који су у складу са техничким захтевима; 
			4) да припрема извештајe о извршеним услугама; 
			5) да управља мерном опремом и редовно еталонира инструменте и опрему који се користе за испитивања.
			Члан 23. 
			Одобрење за рад испитне институције за испитивање одређених производа који се уграђују на пловила, издаје се на основу писменог захтева испитне институције уз који се прилажу докази о испуњености услова, доказ о уплаћеној републичкој административној такси и елаборат који садржи: 
			1) опис развоја и референце; 
			2) врсте и методе испитивања за које тражи одобрење; 
			3) попис опреме на којој се врше испитивања; 
			4) уверење о редовном еталонирању мерне опреме и инструмената; 
			5) попис кадрова који врше испитивања; 
			6) потврде о оспособљености кадрова за наведена испитивања; 
			7) податке о овлашћеним лицима за испитивања.
			Ако је потребно Управа у току и после прегледа испитне институције, може да тражи допуну елабората из става 1. овог члана са подацима неопходним за издавање одобрења. 
			Поступак за издавање одобрења за рад испитне институције
			Члан 24. 
			У поступку издавања одобрења за рад испитне институције Управа врши: 
			1) проверу испитне институције и њених техничких могућности за вршење испитивања наведених у елаборату; 
			2) контролна испитивања у циљу провере исправности постојећих уређаја, апарата и инструмената.
			Члан 25.
			На основу елабората, извештаја о прегледу и оцене резултата испитивања Управа утврђује испуњеност услова за издавање одобрења за рад испитне институције у складу са техничким захтевима.
			Одобрење за рад испитне институције се односи на врсте, обим и методе испитивања за које је испитна институција доказала да може да их врши. 
			Члан 26.
			Податке добијене током прегледа и испитивања у поступку издавања одобрења, Управа чува као пословну тајну.
			Управа поједине техничке податке даје трећим лицима, само уз писмену сагласност испитне институције.
			Садржина и образац одобрења за рад испитне институције
			Члан 27. 
			Одобрења за рад испитне институције садржи: 
			1) пословно име, односно назив и седиште испитне институције; 
			2) назив прописа на основу којег се издаје одобрење;
			3) врсте, обим и методе испитивања односно оцењивања усаглашености; 
			4) потпис директора и печат Управе. 
			Члан 28.
			Управа објављује списак издатих одобрења за рад испитних институција на својој интернет страници.
			Одобрење за рад испитне институције издаје се на Обрасцу 3 – Потврда о одобрењу за рад испитне институције, који је одштампан уз овај правилник и чини његов саставни део.
			Члан 29. 
			Даном ступања на снагу овог правилника престаје да важи Одлука о техничким правилима Југорегистра о признању произвођача и испитних институција („Службени лист СФРЈ”, број 60/88).
			Члан 30.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-167/2017-06/1
			У Београду, 26. фебруара 2018. године
			Министар,
			проф. др Зорана З. Михајловић, с.р.
			Прилози
			
			
			Образац 1 - Потврда о одобрењу за рад произвођача
			
			Образац 2 - Потврда о одобрењу за рад услужног привредног друштва
			
			Образац 3 - Потврда о одобрењу за рад испитне институције
	

