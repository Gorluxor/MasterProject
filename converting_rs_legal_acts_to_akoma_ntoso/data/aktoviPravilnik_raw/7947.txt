


	
	Zakon


	
			На основу члана 101а став 2. Закона о заштити животне средине (,,Службени гласник РСˮ, бр. 135/04, 36/09, 36/09 – др. закон, 72/09 – др. закон, 43/11 – одлука УС, 14/16, 76/18 и 95/18 – др. закон),
			Министар заштите животне средине и министар пољопривреде, шумарства и водопривреде споразумно доносе
			ПРАВИЛНИК
			о условима заштите животне средине које морају да испуне корисници ИПАРД подстицаја
			"Службени гласник РС", број 26 од 5. априла 2019.
			Члан 1. 
			Овим правилником прописују се услови заштите животне средине које морају да испуне корисници који остварују право на ИПАРД подстицаје (у даљем тексту: корисник).
			Члан 2.
			Корисник остварује право на исплату ИПАРД подстицаја ако поред услова прописаних посебним прописом испуњава и услове прописане овим правилником.
			Члан 3.
			Корисник за чије активности и постројења се у складу са прописом о интегрисаном спречавању  и контроли загађивања животне средине издаје интегрисана дозвола остварује право на исплату ИПАРД подстицаја ако испуњава услове у складу са тим прописом.
			Корисник за чији пројекат у складу са прописом о процени утицаја на животну средину постоји потреба процене утицаја на животну средину остварује право на исплату ИПАРД подстицаја ако испуњава услове у складу са тим прописом.
			Корисник који не припада корисницима из ст. 1. и 2. овог члана остварује право на исплату ИПАРД подстицаја ако испуњава услове прописане чл. 4–8. овог правилника.
			Члан 4.
			У области заштите од буке у животној средини корисник мора да обезбеди да машине, превозна средства, уређаји и опрема које употребљава буду у складу са техничким прописима који се односе на гранични ниво буке под одређеним условима употребе и да релевантни подаци о буци у условима употребе буду означени на производу у складу са посебним прописом.
			Члан 5.
			У области заштите од отпадних вода корисник мора да поступа са отпадним водама на начин којим не утиче на квалитет реципијента.
			Члан 6.
			У области заштите ваздуха корисник мора да обезбеди да загађујуће материје испушта у ваздух у складу са прописом у области заштите ваздуха и озонског омотача.
			Члан 7.
			У области управљања опасним и неопасним отпадом корисник као произвођач отпада мора да поступа у складу са прописом о управљању отпадом.
			Члан 8.
			У области заштите природе, у заштићеним подручјима и на подручју еколошке мреже корисник мора да спроводи мере заштите природе и своје радове и активности реализује у складу са прописом којим се уређује заштита природе.
			Члан 9.
			Актом о испуњености услова доказује се да корисник из члана 3. став 3. овог правилника испуњава прописане услове у области заштите животне средине. 
			Члан 10.
			Овај правилник ступа на снагу наредног дана од дана објављивања у ,,Службеном гласнику Републике Србијеˮ.
			Број 110-00-00114/2018-07
			У Београду, 21. марта 2019. године
			Министар заштите животне средине,
			Горан Триван, с.р.
			Министар пољопривреде,
			шумарства и водопривреде,
			Бранислав Недимовић, с.р.
	

