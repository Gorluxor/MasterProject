


	
	Zakon

	


	
			На основу члана 33. став 3. Закона о метрологији („Службени гласник РС”, број 15/16),
			Министар привреде доноси
			ПРАВИЛНИК
			о метролошкој експертизи
			"Службени гласник РС", број 13 од 14. 
			фебруара 2018.
			Члан 1.
			Овим правилником ближе се прописује садржај и поступак спровођења метролошке експертизе. 
			Члан 2. 
			Под метролошком експертизом подразумева се службени преглед мерила који служи као доказ при доношењу одлука у поступцима пред судом или другим органима. 
			Члан 3.
			Метролошка експертиза спроводи се по писаном захтеву који садржи, нарочито, податке о: 
			1) подносиоцу захтева; 
			2) мерилу чија се метролошка експертиза спроводи;
			3) месту употребе и намени мерила;
			4) кориснику, односно власнику мерила.
			Поред података из става 1. овог члана у захтеву за спровођење метролошке експертизе наводи се кратак опис захтеване метролошке експертизе, уз пратеће списе предмета. 
			Уз захтев из става 1. овог члана прилаже се доказ о плаћеној републичкој административној такси у складу са законом, као и мерило, уколико се на тај начин не утиче на исправност мерила.
			Члан 4. 
			Метролошка експертиза се спроводи у лабораторијама Дирекције за мере и драгоцене метале (у даљем тексту: Дирекција), на месту употребе мерила или другом месту у зависности од врсте мерила и захтева за метролошку експертизу. 
			Члан 5. 
			По пријему захтева за спровођење метролошке експертизе Дирекција обавештава подносиоца захтева о месту и времену вршења метролошкe експертизe мерила. 
			Заинтересоване стране могу да присуствују спровођењу метролошке експертизе, ако је примењиво.
			Члан 6. 
			Метролошка експертиза обухвата, нарочито: 
			1) преглед документације којa прати мерило;
			2) визуелни преглед мерила и државних жигова;
			3) проверу да ли власник, односно корисник мерила то мерило одржава у техничком стању које обезбеђује тачност мерења и преглед свих доступних евиденција о мерилу, уколико је примењиво;
			4) демонтажу мерила, по потреби;
			5) проверу функционалности, преглед и испитивање мерила, по потреби. 
			Члан 7. 
			Након спроведене метролошке експертизе Дирекција издаје Извештај о извршеном прегледу, који садржи, нарочито: 
			1) податке о мерилу: назив, произвођач, серијски број, година производње, службена ознака типа мерила, податке о софтверу, као и друге податке значајне за исправност мерила; 
			2) податке о власнику, односно кориснику мерила;
			3) податак о стању државних жигова;
			4) место и време спровођења метролошке експертизе;
			5) име и презиме лица које је извршило метролошку експертизу;
			6) налаз;
			7) мишљење;
			8) износ трошкова метролошке експертизе.
			Члан 8. 
			Налаз из члана 7. тачка 6) овог правилника представља евидентирање стања мерила и садржи податке у вези са спровођењем активности из члана 6. овог правилника.
			Мишљење из члана 7. тачка 7) овог правилника представља закључак који се доноси на основу резултата спроведене метролошке експертизе, а у складу са прописима и нормативним и другим документима из области метрологије.
			Члан 9. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-178/2017-07
			У Београду, 8. јануара 2018. године
			Министар,
			Горан Кнежевић, с.р.
	

