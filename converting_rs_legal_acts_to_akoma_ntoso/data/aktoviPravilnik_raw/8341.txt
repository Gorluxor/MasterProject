





На
основу члана 2. став 4, члана 58. став 2. и члана 63. став 4. Закона о ветеринарству
(„Службени гласник РС”, број 91/05),

Министар
пољопривреде, шумарства и водопривреде доноси

ПРАВИЛНИК

о Листи нарочито опасних
заразних болести животиња и Листи заразних болести животиња које се обавезно пријављују,
као и о начину њихове пријаве и одјаве 

“Службени гласник
РС”, број 49 од
08.06.2006.





I. УВОДНЕ ОДРЕДБЕ



Члан 1.

Овим
правилником прописује се Листа нарочито опасних заразних болести животиња; Листа
заразних болести животиња које се обавезно пријављују и начин њиховог пријављивања;
начин одјаве и пријаве заразне болести.

Члан 2.

Листа
нарочито опасних заразних болести животиња и Листа заразних болести животиња које
се обавезно пријављују одштапане су уз овај правилник и чине његов саставни део.



II. НАЧИН ПРИЈАВЕ И ОДЈАВЕ
ЗАРАЗНЕ БОЛЕСТИ 



1. Начин пријаве заразне
болести



Члан 3.

У
случају сумње на заразну болест која се обавезно пријављује власник, односно држалац
животиње дужан је да одмах то пријави ветеринару или ветеринарском инспектору.

По
пријави на сумњу о појави заразне болести из става 1. овог члана ветеринарски инспектор
врши епизоотиолошки увиђај и обавештава министарство надлежно за послове ветеринарства
(у даљем тексту: министарство) о сумњи на заразну болест наведену у Листи заразних
болести животиња које се обавезно пријављују под редним бројем: 1, 6, 7, 12,
13, 14, 15, 16, 19, 21, 31, 32, 33, 35, 43, 45, 46, 48, 50, 51, 55, 58, 61, 62,
65, 67, 69, 70, 71, 83, 85, 86, 91, 93, 103, 114, 118, 119, 154 и 155.

Ветеринарски
инспектор о појави сумње на заразну болест из става 2. овог члана обавештава министарство
у року од 24 часа телефоном – телефаксом и путем поште или електронским путем.

Члан 4.

Када
се на основу резултата дијагностичких испитивања потврди присуство заразне болести,
овлашћена лабораторија која је вршила дијагностичко испитивање, дужна је да о потврди
присуства заразне болести, одмах, без одлагања, телефоном – телефаксом или електронским
путем обавести министарство и надлежног ветеринарског инспектора.

Члан 5.

Овлашћена
лабораторија о резултатима извршеног дијагностичког испитивања заразне болести наведене
у Листи заразних болести животиња које се обавезно пријављују обавештава министарство
најкасније до 15. у месецу за претходни месец.

Члан 6.

У
случају појаве заразне болести наведене у Листи заразних болести животиња које се
обавезно пријављују, надлежни ветеринарски инспектор обавештава министарство, на
начин из члана 3. став 3. овог правилника.

У
случају појаве заразне болести наведене у Листи нарочито опасних заразних болести
животиња, надлежни ветеринарски инспектор обавештава министарство, одмах, без одлагања,
телефоном и телефаксом или електронским путем, а у року од 24 часа и путем поште.

Члан 7.

Ветеринарски
инспектор обавештава министарство о стању на газдинству на којем:

1)
се појавила сумња на заразну болест;

2)
се појавила заразна болест у епизоотиолошкој јединици, која није епизоотиолошки
повезана са претходном појавом те болести на другом газдинству у истом епизоотиолошком
подручју;

3)
је заразна болест наведена у Листи заразних болести животиња које се обавезно пријављују
већ потврђена, а која је епизоотиолошки повезана с претходном појавом те болести
на том газдинству;

4)
је потврђена заразна болест. 

Обавештавање
из става 1. овог члана врши се у року од 24 часа телефоном – телефаксом или електронским
путем и путем поште.

2. Начин одјаве заразне
болести



Члан 8.

Заразна
болест је престала кад од оздрављења, угинућа или убијања последње оболеле животиње
и после извршене завршне дезинфекције протекне најдужи период инкубације за ту заразну
болест, осим у случајевима када је препорукама ОИЕ друкчије одређено.

Ветеринарски
инспектор одјављује министарству заразну болест у року од 24 часа од њеног престанка,
телефоном – телефаксом или електронским путем и путем поште.

Члан 9.

Овај правилник ступа
на снагу осмог дана од дана објављивања у „Службеном гласнику Републике Србије”.

Број
110-00-00066/2006-09

У
Београду, 6. јуна 2006. године

Министар,

Ивана
Дулић-Марковић, с.р.

























