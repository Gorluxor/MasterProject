


	
	Zakon

	


	
			На основу члана 50. став 2. Закона о одузимању имовине проистекле из кривичног дела („Службени гласник РС”, бр. 32/13 и 94/16), 
			Mинистар правде доноси
			ПРАВИЛНИК
			о поступку за процену вредности одузете имовине
			"Службени гласник РС", број 25 од 30. марта 
			2018.
			Члан 1.
			Овим правилником ближе се уређује поступак за процену вредности одузете имовине.
			Члан 2.
			Приликом преузимања одузете имовине, запослени у Дирекцији за одузету имовину (у даљем тексту: Дирекција) задужен за послове процене одузете имовине, врши прву процену вредност те имовине.
			Процена вредности имовине треба да буде заснована на расположивим подацима у тренутку процене. Имовини којом се не тргује на тржишту и за коју се не очекује да се за њу може наћи заинтересовани купац, може се доделити вредност нула. 
			Члан 3.
			Ако се ради о сложеним проценама вредности имовине, Дирекција може затражити мишљење судског вештака одговарајуће струке.
			Члан 4.
			Процена вредности имовине врши се у року од 30 дана од дана преузимања имовине, а проверава се најмање једанпут годишње.
			Члан 5.
			О извршеној процени вредности имовине запослени у Дирекцији задужен за послове процене одузете имовине сачињава записник, који садржи:
			(1) назив органа;
			(2) радњу која се предузима и основ поступања Дирекције;
			(3) место, датум и време када се радња предузима;
			(4) опис тока и садржине предузете радње;
			(5) податке о исправама које су коришћене;
			(6) резултат процене, односно констатовану вредност имовине;
			(7) напомене.
			Члан 6.
			Вредност непокретне имовине одређује се на основу вредности утврђене од стране Пореске управе.
			Члан 7.
			У случају да Дирекција не може да прибави од Пореске управе податак од вредности непокретне имовине, ради утврђивања вредности те имовине, Дирекција може затражити мишљење вештака одговарајуће струке или лиценцираног проценитеља, који ће извршити процену вредности непокрeтне имовине применом једне од четири методе у зависности од врсте непокретности која се процењује, и то:
			(1) методе фер тржишне вредности;
			(2) методе грађевинске вредности;
			3) методе приноса на основу закупа;
			(4) методе изградње локације.
			Члан 8.
			Вредност покретне имовине процењује се поређењем са тржишним ценама сличне покретне имовине.
			Члан 9.
			Вредност моторних возила процењује се према каталогу Ауто-мото Савеза Србије или тржишне вредности моторних возила у тренутку преузимања. Код утврђивања вредности у записник се уносе подаци о начину на који је она утврђена (интернет сајт са кога су узети подаци о вредности, модел, тип, старост, број пређених километара, степен очуваности, гаражирање, сервисна књижица и др.).
			Члан 10.
			Власништво у привредним друштвима, удели или акције, процењују се применом методе берзанске цене акција, методе фер тржишне вредности капитала, методе приноса.
			Члан 11.
			Уколико преузето привредно друштво има акције или уделе у другим правним лицима и та друга правна лица се процењују на исти начин као и матично правно лице.
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-12/2018-05
			У Београду, 29. марта 2018. године
			Министар,
			Нела Кубуровић, с.р.
	

