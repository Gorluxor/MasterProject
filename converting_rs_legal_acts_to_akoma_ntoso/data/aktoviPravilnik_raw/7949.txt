


	
	Zakon


	
			На основу члана 90б став 7. Закона о заштити животне средине („Службени гласник РС”, бр. 135/04, 36/09, 36/09 – др. закон, 72/09 – др. закон, 43/11 – УС и 14/16), 
			Министар заштите животне средине доноси 
			ПРАВИЛНИК
			о ближим условима за доделу и коришћење средстава Зеленог фонда Републике Србије
			"Службени гласник РС", број 31 од 27. априла 2018.
			Члан 1.
			Овим правилником прописују се ближи услови за доделу и коришћење средстава Зеленог фонда Републике Србије (у даљем тексту: Зелени фонд).
			Члан 2.
			Средства Зеленог фонда додељују се корисницима средстава на основу јавног конкурса, односно без јавног конкурса у складу са законом којим се уређује заштита животне средине и прописом којим се уређују услови и начин расподеле средстава Зеленог фонда.
			Члан 3.
			Јавни конкурс садржи:
			1) предмет конкурса;
			2) правна и физичка лица која имају право на подношење захтева;
			3) услове и критеријуме за доделу средстава;
			4) документа која је потребно приложити уз захтев;
			5) избор и оцену пројеката;
			6) место и рок за достављање захтева;
			7) рок за објаву јавне набавке за одабир извођача радова, испоручилаца опреме односно пружаоца услуга;
			8) начин и рок реализације додељених средстава;
			9) рок и начин објављивања одлуке о расподели средстава.
			Јавни конкурс може да садржи и друге елементе који су од значаја за предметни конкурс.
			Члан 4.
			Захтев за доделу средстава Зеленог фонда садржи:
			1) податке о подносиоцу захтева (подаци о правном лицу, односно предузетнику и контакт подаци);
			2) опште податке о пројекту (информације о пројекту, опис пројекта, главни циљеви задаци, односно активности, специфични циљеви, допринос пројекта, локација пројекта, време потребно за реализацију пројекта, одрживост и степен спремности, анализа потенцијалних ризика, укупна процењена вредност пројекта и учешће Зеленог фонда у финансирању пројекта, информације о јавним набавкама које су потребне за реализацију пројекта, очекивани резултати и ефекти пројекта);
			3) критеријуме и мерила за класификацију пројекта;
			4) финансијски резиме (планирани буџет пројекта, извори финансирања);
			5) податке о управљању пројектом (руководилац пројекта, управљачка структура, партнерство и сарадња у реализацији пројекта, веза са другим пројектима);
			6) податке о дозволама, одобрењима и сагласностима од значаја за реализацију пројекта;
			7) изјаву о тачности достављених података;
			8) друге податке од значаја за оцену и финансирање пројекта, зависно од специфичности одређеног пројекта.
			Члан 5.
			Уз захтев за доделу средстава Зеленог фонда прилаже се конкурсна документација која је од значаја за оцену захтева у складу са прописаним условима и критеријумима, односно условима и критеријума јавног конкурса и документација чини саставни део захтева.
			Уз захтев из става 1. овог члана подноси се следећа документација:
			1) доказ о поседовању пројектне документације; 
			2) изјава о начину финансирања пројекта која садржи:
			(1) укупну вредност пројекта и висину средстава који се траже из средстава Зеленог фонда,
			(2) начин на који ће подносилац захтева обезбедити сопствена средства и висина износа,
			(3) финансијски преглед (процењени буџет, намена коришћења средстава, потребна средства за почетак пројекта, реализацију и његово одржавање);
			3) изводљивост предлога, укључујући податке о урађеним студијама изводљивости, потребној техничкој експертизи и кључним факторима за успех пројекта;
			4) план управљања ризиком, ако је неопходно и утврђено јавним конкурсом;
			5) уверење пореске управе и уверење надлежног органа јединице локалне самоуправе о измиреним доспелим обавезама по основу јавних прихода;
			6) друга документација одређена јавним конкурсом.
			Ако се пројекат односи на изградњу објеката, односно извођење радова уз захтев се поред документације из става 2. овог члана подноси следећа документација:
			1) техничко-економска анализа потписана (оверена) од стране одговорног пројектанта у складу са законом која садржи следеће елементе:
			(1) технички опис пројекта који обавезно садржи попис и опис радова,
			(2) предмер и предрачун радова са укупном ценом инвестиције, 
			(3) планирану динамику пројекта која обавезно садржи: очекиван датум објављивања позива у поступку јавне набавке за одабир извођача радова, очекивани датум почетка радова, као и очекивани датум завршетка радова;
			2) доказ о власништву над објектом који је предмет пројекта или други доказ о решеним имовинско-правним односима, односно правоснажну употребну дозволу;
			3) анализа тржишта, укључујући тренутно стање и процену тржишта добављача и корисника;
			4) изјава да ће у процесу јавне набавке бити примењени критеријуми законом предвиђене максималне предности за домаће произвођаче опреме и извођаче радова;
			5) друга документација одређена јавним конкурсом. 
			Поред документације из ст. 2. и 3. овог члана јединице локалне самоуправе уз захтев достављају и Програм за коришћење средстава локалног буџетског фонда, акциони и санациони план који садржи пројекат за који се подноси захтев.
			Члан 6.
			Периодични извештај о реализацији пројекта доставља се по истеку квартала и у сваком тренутку и на захтев министарства надлежног за заштиту животне средине (у даљем тексту: министарство), са пратећом документацијом (фотокопије рачуна и докази о њиховом плаћању).
			Периодични извештај треба да садржи преглед предузетих активности при реализацији пројекта, постигнуте резултате, као и финансијске показатеље утрошених средстава, опис промена у реализацији пројекта које утичу на трошкове реализације, сва одступања од плана реализације пројекта, са образложењем.
			Образац периодичног и завршног извештаја о реализацији пројекта који достављају корисници средстава Зеленог фонда објављује се уз јавни конкурс на интернет страници министарства и Порталу е-Управе. 
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-19/18-01
			У Београду, 18. априла 2018. године
			Министар, 
			Горан Триван, с.р.
	

