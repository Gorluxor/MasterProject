



На основу чл. 29. Закона о сахрањивању и
гробљима („Службени гласник НРС“, бр. 20/61), Савет за социјалну политику и
комунална питања НР Србије доноси



ПРАВИЛНИК

О ЕВИДЕНЦИЈАМА КОЈЕ
СУ ДУЖНИ ДА ВОДЕ ОРГАНИ УПРАВЉАЊА ГРОБЉИМА

„Службени гласник
НРС”, број 2 од 20. I 1962.

Члан 1.

Вођење погребних евиденција у вези са сахрањивањем,
односно са управљањем, уређивањем, одржавањем и коришћењем гробља, врши се по
одредбама Закона о сахрањивању и гробљима и овог правилника.

Члан 2.

Орган управљањем гробљем дужан је да води следеће
евиденције:

1. главну књигу сахрањених,

2. регистар лица која су стекла право на коришћење
гробног места,

3. регистар сахрањених лица,

4. картотеку гробних места, и

5. збирку исправа – досије – сахрањеног.

За гробља у селима и насељима, која немају више од
5.000 становника, орган управљања дужан је да води само главну књигу
сахрањених.

Члан 3.

Поред обавезних евиденција из претходног члана, орган
управљања гробљем може да води и друге евиденције, с обзиром на своје потребе,
обим рада и друге околности.

Члан 4.

Уколико у једном месту постоје два или више гробља у
употреби, све евиденције из члана 2. овог правилника воде се за свако гробље
посебно.

Члан 5.

Главна књига сахрањених (у даљем тексту: главна књига)
води се у облику књиге и у њу се уписују хронолошким редом сва лица која су
сахрањена у одређеном гробљу (образац бр. 1).

Главна књига мора бити повезана са тврдим корицама и
листовима на чврстој белој финој хартији. Књиге се нумеришу редним римским а
странице редним арапским бројевима. Књига мора бити прошивена јемствеником са
прописаном овером и печатом надлежног органа управе општинског народног одбора.

Члан 6.

Главна књига садржи:

1. редни број,

2. презиме, очево име и име,

3. место и датум рођења,

4. занимање,

5. последње пребивалиште (место, улица и број),

6. место и време када је смрт наступила,

7. узрок смрти и дијагнозу болести,

8. податке о упису у матичну књигу умрлих,

9. податке о сахрани (број парцеле и гробног места и
датум сахране),

10. презиме и име лица које је стекло право на
коришћење гробног места,

11. примедбу.

Члан 7.

У главну књигу подаци се уносе из извода из матичне
књиге умрлих, из потврде о утврђеној смрти, односно из налога за сахрану, као и
из других аката и књига. Упис у књигу врши се на целом табаку прописаног формата.

У случају преноса посмртних остатака на друго гробље, у
главној књизи у рубрици примедба забележиће се на које су гробље остаци
пренети.

Члан 8.

Регистар лица која су стекла право на коришћење гробног
места (у даљем тексту: регистар) води се у облику књиге и у њу се уписују по
азбучном реду сва лица која су ово право стекла у одређеном гробљу (образац бр.
2).

Регистар мора бити повезан са тврдим корицама и
листовима на чврстој белој финој хартији. Књиге се нумеришу редним римским а
странице редним арапским бројевима.

Члан 9.

Регистар садржи:

1. презиме, очево име и име,

2. податке о гробном месту (број парцеле и гробног
места),

3. податке о уплаћеној накнади за коришћење гробног
места (износ уплате, број и датум признанице),

4. рок коришћења гробног места,

5. податке о лицима сахрањеним у одређеном гробном
месту (редни број из главне књиге),

6. примедбу.

Члан 10.

У регистар подаци се уносе из главне књиге, из
признанице о извршеној уплати накнаде за коришћење одређеног гробног места, као
и из других аката и књига. Упис у књигу врши се на половини табака прописаног
формата.

Члан 11.

Уколико је неко лице још за живота уплатило накнаду и
тиме стекло право на коришћење гробном места у одређеном гробљу, ово лице се
уписује у регистар, с тим што се ова околност констатује у примедби.

Члан 12.

Када се врши пренос посмртних остатака пре истека
њиховог рока почивања, у смислу чл. 20. и 21. Закона о сахрањивању и гробљима,
орган управљања гробљем унеће у регистар ову констатацију. У оваквим
случајевима орган управљања гробљем дужан је да се стара да се у регистар оног
гробља на које посмртни остаци буду пренети, упишу сва лица која су стекла
право на коришћење гробног места у гробљу са којег су посмртни остаци пренети.
При овом новом упису у регистар ће се, као рок коришћења новог гробног места, унети
само време које је преостало, по извршеном преносу, од рока за који је извршена
уплата.

Члан 13.

Регистар сахрањених лица води се у облику књиге и у њу
се уписују по азбучном реду сва лица која су сахрањена у одређеном гробљу
(образац бр. 3).

Регистар мора бити повезан са тврдим корицама и
листовима на чврстој белој финој хартији.

Члан 14.

Регистар сахрањених лица садржи:

1. презиме, очево име и име,

2. датум смрти,

3. редни број из главне књиге,

4. примедбу.

Члан 15.

У регистар сахрањених лица подаци се уносе из главне
књиге. Упис у књигу врши се на половини табака прописаног формата.

Члан 16.

У случају преноса посмртних остатака на друго гробље у
регистру ће се у примедби назначити на које су гробље посмртни остаци пренети.
У оваквим случајевима орган управљања гробљем на које су пренети посмртни
остаци, уписује сахрањено лице у свој регистар и у примедби уписује ову
околност.

Члан 17.

Картотека гробних места води се у облику слободних
листова (картона), који се слажу по редном броју парцеле, а унутар парцеле по
редном броју гробних места (образац бр. 4).

Картотека из претходног става формира се одмах по
извршеној регулацији и парцелацији гробља. За свако гробно место (гроб или
гробницу) отвара се у картотеци посебан картон.

Картони су од полутврдог картона формата 15х20 цм.
зелене боје за гробове, а плаве боје за гробнице.

Члан 18.

Картон гробног места садржи:

1. ознаку гробног места (број парцеле и број гроба или
гробнице),

2. презиме и име сахрањеног,

3. датум сахране,

4. редни број из главне књиге,

5. презиме, очево име и име лица које је стекло право
на коришћење гробног места,

6. промене у праву на коришћење гробног места,

7. редни број из регистра,

8. трајање права на коришћење гробног места,

9. примедбу.

Члан 19.

Картон гробног места попуњава се одмах по извршеној
сахрани на основу података из главне књиге и регистра.

Кад истекне право на коришћење гробног места, а исто не
буде продужено, као и у случају преноса посмртних остатака на друго гробље,
картон одређеног гробног места вади се из картотеке и оставља у посебну
евиденцију, а на његово место ставља се нов празан картон са одговарајућом
забелешком у примедби. У картотеци гробља на које су пренети посмртни остаци,
уписују се у картон одговарајућег гробног места сви подаци, са забелешком у
примедби о извршеном преносу.

Члан 20.

Збирка исправа сахрањеног лица (у даљем тексту: досије)
води се у облику корица од полутврдог картона (образац бр. 5.).

Досије носи број под којим је сахрањено лице уписано у
главну књигу.

У досије се улажу хронолошким редом сва акта, односно
њихове копије или оверени преписи, на основу којих су извршени уписи у главну
књигу и у регистар, као: извод из матичне књиге умрлих, потврда о утврђеној
смрти, одобрење за извршење сахране, признаница о извршеној уплати накнаде за
коришћење гробног места, акта која се односе на права и обавезе лица која су
стекла право на коришћење гробног места и друга.

У случају преноса посмртних остатака на друго гробље
преносе се и сва уложена акта, с тим што у празном досијеу остаје докуменат о
извршеном преносу. На гробљу, на које су посмртни остаци пренети, формира се
нов досије и у њега улажу пренета акта и уписују подаци из главне књиге и
регистра тог другог гробља.

Члан 21.

Обрасци бр. 1, 2, 3, 4, и 5 чине саставни део овог
правилника.

Члан 22.

Органи управљања гробљима дужни су да воде све
евиденције прописане овим правилником почев од 1. јануара 1962. године.

Члан 23.

Постојеће евиденције и документацију на гробљима орган
управљања саобразиће одредбама овог правилника у роковима и на начин који одреди
општински народни одбор.

Члан 24.

Овај правилник ступа на снагу осмог дана по објављивању
у „Службеном гласнику НР Србије”.



Бр.
750/61

У
Београду, 16. децембра 1961. године

Председник

Савета
за социјалну политику

и
комуналан питања НРС,

Боса
Цветић, с.р.







НАПОМЕНА ИЗДАВАЧА

Обрасци бр. 1. до 5. одштампани су у „Службеном
гласнику НРС”, број 19/62 на страни 19.





