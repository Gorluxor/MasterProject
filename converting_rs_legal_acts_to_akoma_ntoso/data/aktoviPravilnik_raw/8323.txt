
 На основу члана 120. став 4. Закона о ветеринарству („Службени гласник РС”, број 91/05),
 Министар пољопривреде, шумарства и водопривреде доноси


ПРАВИЛНИК
о хигијенско-техничким и радним условима које морају да испуњавају гранични прелази на којима постоји организована ветеринарско-санитарна контрола
„Службени гласник РС“, број 30 од 7. маја 2010.


I. УВОДНЕ ОДРЕДБЕ

Предмет уређивања

Члан 1.
 Овим правилником ближе се прописују хигијенско-технички и радни услови које морају да испуњавају гранични прелази на којима постоји организована ветеринарско-санитарна контрола, а преко којих се врши увоз, провоз и извоз животиња, производа животињског порекла, хране за животиње, ветеринарских лекова и медицинских средстава и пратећих предмета. 

Значење појмова

Члан 2.
 Поједини појмови употребљени у овом правилнику имају следеће значење:
 1) гранични прелази на којима постоји организована ветеринарско-санитарна контрола (у даљем тексту: гранични прелази) јесу део луке, ваздушне луке, друмског или железничког прелаза на којима постоји објекат или скуп објеката на истом месту или истој земљишној локацији, намењени за обављање ветеринарских прегледа пошиљки, а налазе се под надзором граничног ветеринарског инспектора;
 2) ограничен промет пошиљака животиња и производа животињског порекла јесте промет мањи од 500 пошиљака на годишњем нивоу на одређеном граничном ветеринарском прелазу;
 3) пошиљка обухвата животиње, производе животињског порекла, храну за животиње, ветеринарске лекове и медицинска средства, као и пратеће предмете који подлежу ветеринарско-санитарној контроли на граничном прелазу на којем постоји организована ветеринарско-санитарна контрола;
 4) TRACES систем јесте интернет систем за контролу промета пошиљки преко границе, намењен увозницима и ветеринарским инспекторима, који омогућава подношење захтева за издавање сертификата електронским путем. 

II. ХИГИЈЕНСКО-ТЕХНИЧКИ УСЛОВИ КОЈЕ МОРАЈУ ДА ИСПУЊАВАЈУ ГРАНИЧНИ ПРЕЛАЗИ

Гранични прелази 

Члан 3.
 Гранични прелази преко којих се врши увоз, провоз и извоз пошиљака морају да испуњавају хигијенско-техничке и радне услове, у складу са овим правилником.
 Хигијенско-технички услови из става 1. овог члана односе се на објекте, простор, просторије и опрему на граничним прелазима.

Објекти 

Члан 4.
 Објекти на граничном прелазу мора да имају:
 1) простор и одговарајућу опрему (једноставну за чишћење и дезинфекцију), који служе за утовар и истовар из различитих превозних средстава, инспекцијски преглед, храњење и лечење животиња, прилагођени величини животиња;
 2) прометну траку намењену превозу живих животиња;
 3) природно и вештачко осветљење и вентилацију прилагођену броју животиња које подлежу прегледу;
 4) просторију са лабораторијском опремом за преглед производа животињског порекла и узимање узорака ради лабораторијске анализе;
 5) просторију са лабораторијском опремом за узимање и обраду узорака за рутинске прегледе живих животиња;
 6) одговарајуће снабдевање топлом и хладном водом у просторијама.
 Гранични прелаз мора да има складиште или простор за задржавање пошиљака које се чувају охлађене, смрзнуте или на собној температури, под контролом граничног ветеринарског инспектора, до добијања лабораторијских резултата или резултата других наложених радњи.

Простор за истовар пошиљке

Члан 5.
 Гранични прелаз мора да има простор за истовар пошиљке који је затворен или покривен кровом.
 Изузетно од става 1. овог члана, простор за истовар пошиљке не мора бити затворен или покривен кровом у случају истовара пошиљке вуне која није у контејнерима, расутих прерађених беланчевина које нису намењене за исхрану људи, као и расутих масти и уља који се превозе бродовима.
 При истовару производа животињског порекла намењених за исхрану људи, простор који повезује превозно средство и простор за истовар пошиљке мора да буде заштићен од спољних утицаја.

Складиште и простор за задржане пошиљке

Члан 6.
 Складиште или простор за пошиљке из члана 4. став 2. овог правилника мора да има величину која обезбеђује одговарајуће складиштење охлађених, смрзнутих пошиљки или које се држе на собној температури. 
 Гранични ветеринарски инспектор мора да има обезбеђен приступ пошиљкама из става 1. овог члана, свакодневно. 

Коришћење других складишта

Члан 7.
 За складиштење пошиљака из члана 4. став 2. овог правилника, могу се користити и комерцијални објекти и складишта у близини граничног прелаза или у оквиру царинског подручја на којем се гранични прелаз налази, ако су под контролом граничног ветеринарског инспектора. Пошиљке морају бити ускладиштене у одвојеним просторијама, са могућношћу закључавања, као и потпуно одвојене од других пошиљки.

Складиштење на превозним средствима

Члан 8.
 На граничном прелазу који се налази на друму, прузи или луци може се обављати складиштење на превозним средствима којима је пошиљка допремљена на гранични прелаз, ако је под контролом граничног ветеринарског инспектора. 

Посебна подручја истовара и процена ризика

Члан 9.
 Производи животињског порекла намењени исхрани људи морају бити одвојени у посебним подручјима истовара, просторијама и складиштима од производа животињског порекла који нису намењени исхрани људи, како би се избегла унакрсна контаминација и обезбедила потпуна одвојеност таквих производа за време и после истовара.
 Изузетно од става 1. овог члана, а на основу процене ризика, на граничном прелазу који има ограничен промет пошиљака, могу се користити исти објекти за истовар, инспекцијски преглед и складиштење за све пошиљке, под условом да се обезбеди ветеринарско-санитарна контрола у различитом временском периоду између различитих врста пошиљака. 
 У случају из става 2. овог члана потребно је обезбедити одговарајуће чишћење и дезинфекцију простора између прегледа различитих врста пошиљака.

Просторије за истовар, инспекцијски преглед и складиштење животиња и производа животињског порекла

Члан 10.
 Просторије за истовар, инспекцијски преглед и складиштење животиња и производа животињског порекла, морају да имају:
 1) зидове са глатким перивим површинама који се заједно са подовима лако чисте и дезинфикују и задовољавајуће одводе;
 2) чисте плафоне лагане за чишћење;
 3) одговарајуће природно и вештачко осветљење и вентилацију;
 4) опрему за одржавање температуре.

Просторија за преглед производа животињског порекла

Члан 11.
 Просторија за преглед производа животињског порекла мора да има:
 1) сто за рад са глатким перивим површинама лаганим за чишћење и дезинфекцију;
 2) опрему за узорковање и то: нож, отварач за конзерве, тестеру, средства за узорковање пошиљака и контејнер за узорке; 
 3) лепљиву траку са ознаком, јасно означене нумерисане пломбе или налепнице јасно означене како би се обезбедила следљивост;
 4) термометар за мерење површинске и дубинске температуре, вагу са скалом и PH метар за свеже производе;
 5) опрему за одмрзавање или микроталасну рерну;
 6) простор и опрему за складиштење узорака ако то захтева температурни режим и ручне контејнере за пренос таквих узорака у лабораторију.

Просторија за преглед животиња 

Члан 12.
 Просторија за преглед животиња мора да има:
 1) сто за преглед животиња са глатким перивим површинама лаганим за чишћење и дезинфекцију;
 2) опрему за преглед: кавез за животиње, стетоскоп, термометар, рукавице, читач кода;
 3) опрему за узорковање: рукавице, шприцеве, игле, маказе, омче, пинцете, клешта, вакумске епрувете, траке за вену, пластичне врећице за узорке, контејнере за узорке; 
 4) лепљиву траку са јасно истакнутом ознаком како би се обезбедила следљивост;
 5) простор и опрему за складиштење узорака ако то захтева температурни режим и ручне контејнере за пренос таквих узорака у лабораторију;
 6) опрему за стерилизацију: аутоклав и стерилизатор.

Карантин

Члан 13.
 Карантин мора да има просторије за смештај живих животиња и хладњаче за складиштење производа животињског порекла.

Члан 14.
 Карантин за смештај живих животиња јесу стаје за смештај крупних и ситних животиња и обори за смештај свиња.
 Стаје и обори из става 1. овог члана морају бити подељени у боксове. Унутрашњи зидови стаја и обора и преграде између боксова морају бити од материјала који се лако чисти, пере и дезинфикује. 
 У боксовима стаја за смештај крупних животиња морају бити уграђени уређаји за везивање животиња.
 Стаје и обори из става 1. овог члана морају да имају опрему и уређај за чишћење и дезинфекцију просторија. Просторије у којима су биле смештене животиње морају се очистити и дезинфиковати после сваке отпреме животиња.
 Стаје и обори из става 1. овог члана морају да буду снабдевени довољном количином воде за напајање животиња које су у њему смештене, као и за прање објекта и путева којима су се кретале животиње.
 У близини карантина за смештај живих животиња мора се налазити ђубриште за смештај стајског ђубрета и контејнери за смештај других отпадака. Ђубриште мора да буде изграђено од материјала који не пропушта течност и мора бити покривено.

Члан 15.
 Гранични прелази у ваздушним лукама морају да имају посебну просторију за смештај животиња са боксовима и кавезима.
 Зидови и подови просторија, преграде између појединих боксова и кавези из става 1. овог члана морају бити од материјала који се лако чисти и дезинфикује.

Члан 16.
 Карантин, осим на граничном ваздухопловном прелазу, мора да има обезбеђене услове за нешкодљиво уклањање лешева животиња које су у њему угинуле.

III. РАДНИ УСЛОВИ КОЈЕ МОРАЈУ ДА ИСПУЊАВАЈУ ГРАНИЧНИ ПРЕЛАЗИ

Просторије

Члан 17.
 Гранични прелаз мора да има:
 1) просторију са опремом за комуникацију, укључујући TRACES систем терминал, телефон и телефакс, фотокопир апарат;
 2) простор за архивирање докумената која се односе на ветеринарски преглед пошиљака;
 3) гардеробни простор;
 4) санитарни чвор са опремом за прање руку запослених на граничном прелазу.

Опрема

Члан 18.
 Гранични прелаз мора да има:
 1) одговарајућу опрему или приступ опреми за мерење пошиљака;
 2) одговарајућу опрему потребну за отварање и преглед пошиљака;
 3) одговарајућу опрему за чишћење и дезинфекцију.

IV. ЗАВРШНА ОДРЕДБА

Члан 19.
 Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јула 2010. године. 


 Број 110-00-00291/2009-09
 У Београду, 26. априла 2010. године
 Министар,
 др Саша Драгин, с.р.

