






На основу члана 11 одељак 
III тачка 4
Уредбе о преношењу послова у надлежност савезних и републичких органа управе
(„Службени лист ФНРЈ“, бр 18/58 и 18/59), Секретаријат Савезног извршног већа
за саобраћај и везе прописује





ПРАВИЛНИК
	
	о утврђивању стабилности путничких бродова трговачке морнарице 
	ФНРЈ


„Службени лист
ФНРЈ", број 31 од 5. августа 1959.
	


Члан 1


Путнички
бродови трговачке морнарице ФНРЈ могу пловити само ако је њихова стабилност
утврђена по одредбама овог правилника и ако су снабдевени одговарајућом
исправом о томе. 


Члан 2 


Стабилност
бродова из претходног члана утврђује се пре уласка брода у састав трговачке
морнарице ФНРЈ и сваки пут кад се на броду врше преправке које могу бити од
утицаја на стабилност брода. 


Члан 3 


Утврђивање
стабилности пре уласка брода у састав трговачке морнарице ФНРЈ врши се на
захтев бродовласника или органа управљања брода односно бродара, а утврђивање
стабилности због извршених преправки које могу бити од утицаја на стабилност
брода – и на захтев поморско-управног органа. 


Члан 4.


Стабилност
бродова из претходних чланова утврђује Југословенски регистар бродова на основу
израчунавања, и о томе издаје броду рачун стабилности. 


Југословенски
регистар бродова израчунава стабилност: 


1)
бродовима до 100 метара дужине који не врше међународна путовања – на основу
својих техничких прописа о утврђивању стабилности; 


2)
бродовима дужим од сто метара и свим бродовима који врше међународна путовања,
без обзира на њихову дужину – на основу својих техничких прописа о утврђивању
стабилности и одредаба Међународне конвенције за заштиту људских живота на
мору, од 1948 године („Службени весник Президијума Народне скупштине
ФНРЈ", бр. 4/51). 


Члан 5


Кад
се рачун стабилности издаје бродовима истог типа, величине и намене, а пре
њиховог уласка у састав трговачке морнарице ФНРЈ, Југословенски регистар
бродова израчунава стабилност само једног брода тог типа, величине и намене и
према том рачуну издаје рачун стабилности и осталим бродовима. 


Члан 6 


За
брод који је пре ступања на снагу овог правилника ушао у састав трговачке
морнарице ФНРЈ, а рачун стабилности му није издао Југословенски регистар
бродова, дужан је бродовласник или орган управљања брода односно бродар,
поднети рачун стабилности Југословенском регистру бродова на контролу и оверу. 


Захтев
за оверу рачуна стабилности из претходног става подноси се у року од деведесет
дана од дана ступања на снагу овог правилника, а за бродове који се тог дана
налазе у иностранству – у року од деведесет дана од дана доласка брода у домаћу
луку. 


Рачун
стабилности из става 1. овог члана, оверен од стране Југословенског регистра
бродова, важи као да га је Југословенски регистар бродова издао по одредбама
овог правилника. 


Члан 7


Ако
Југословенски регистар бродова код израчунавања рачуна стабилности, или контроле
и овере рачуна стабилности који он није издао, утврди да брод ради одржавања
стабилности мора имати сталну или при одређеном оптерећењу одређену количину
крутог или текућег баласта, дужан је то назначити у рачуну стабилности, односно
у овери рачуна стабилности. 


Члан 8 


Броду
из члана 4 став 2 тачка 1 овог правилника, који је ушао у састав трговачке
морнарице ФНРЈ пре ступања на снагу овог правилника, а чије стање не одговара у
потпуности техничким прописима Југословенског регистра бродова о утврђивању
стабилности, може орган надлежан за издавање пловидбене дозволе решењем
привремено дозволити пловидбу у дотадашњим или ужим подручјима пловидбе, ако је
по оцени овог органа брод способан за пловидбу у односном подручју. 


Израчунавање
стабилности бродова из претходног става мора се извршити најдоцније при првој
наредној обнови класе. 


Члан 9 


Казниће
се за поморски прекршај новчаном казном: 


1)
до 20.000 динара* бродовласник, орган управљања брода, бродар или одговорно
лице у предузећу које стави у пловидбу или држи у пловидби брод без важећег
рачуна стабилности; 


2)
до 10.000 динара* бродовласник, орган управљања брода, бродар или одговорно
лице у предузећу ако не поднесе захтев за оверу рачуна стабилности који није
издао Југословенски регистар бродова (члан 6); 


3)
до 5.000 динара* заповедник или лице које га замењује: 


а)
ако се на броду не чува важећи рачун стабилности, 


б)
ако на броду нема баласта предвиђеног рачуном стабилности. 


*
Висина новчане казне није мењана после увођења новог динара.


Члан 10 


Овај
правилник ступа на снагу по истеку 30 дана од дана објављивања у „Службеном
листу ФНРЈ". 




Бр 280


17. јула 1959.
године


Београд


Секретар


за саобраћај и везе,



Пеко Дапчевић, с.р.






