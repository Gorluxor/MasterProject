


	
	Zakon


	
	На основу члана 136. став 2. Закона о електронским комуникацијама („Службени гласник РС”, број 44/10), на предлог Републичке агенције за електронске комуникације,
	Министар културе, информисања и информационог друштва доноси
	
	ПРАВИЛНИК 
	
	о условима у погледу кадрова, опреме и простора које мора да испуњава привредно друштво, предузеће или друго правно лице за вршење мерења и испитивања рада електронских комуникационих мрежа и услуга, припадајућих средстава, електронске комуникационе опреме и терминалне опреме
	
	"Службени гласник РС", број 13 од 24. 
	фебруара 2012.
	
	Члан 1.
	Овим правилником ближе се прописују услови у погледу кадрова, опреме и простора које мора да испуњава привредно друштво, предузеће или друго правно лице за вршење мерења и испитивања рада електронских комуникационих мрежа и услуга, припадајућих средстава, електронске комуникационе опреме и терминалне опреме. 
	
	Члан 2.
	Мерења и испитивања рада електронских комуникационих мрежа и услуга, припадајућих средстава, електронске комуникационе опреме и терминалне опреме може да врши привредно друштво, предузеће и друго правно лице које:
	1) има седиште на територији Републике Србије;
	2) има најмање три запослена лица са високим образовањем стеченим на студијама другог степена електротехничке струке (дипломске академске студије – мастер, специјалистичке академске студије, специјалистичке струковне студије), односно на основним студијама у трајању од најмање четири године и најмање три године радног искуства у струци на пословима мерења и испитивања рада електронских комуникационих мрежа и услуга, припадајућих средстава, електронске комуникационе опреме и терминалне опреме;
	3) има одговарајућа средства и опрему за мерења и испитивања која је калибрисана и у складу са одговарајућом препоруком ITU-T серије О, односно одговарајућим ISO/IEC стандардом;
	4) има одговарајући простор за смештај и рад опреме и обраду резултата мерења;
	5) је акредитовано код надлежног акредитационог тела за послове мерења и испитивања.
	Привредно друштво, предузеће и друго правно лице испуњава услове из става 1. тачка 5) овог члана ако му је додељен акт о акредитацији којим се утврђује компетентност да обавља послове из обима акредитације у складу са одговарајућом препоруком ITU-T серије О, односно одговарајућим ISO/IEC стандардом. 
	
	Члан 3.
	Министарство води ажуран регистар овлашћених лица са подацима о оспособљености за вршење мерења и испитивања и чини га доступним на својој Интернет страници у складу са законом којим се уређују електронске комуникације.
	Члан 4.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 011-00-00042/2011-17 
	
	У Београду, 3. фебруара 2012. године 
	
	Министар,
	
	Предраг Марковић, с.р.

