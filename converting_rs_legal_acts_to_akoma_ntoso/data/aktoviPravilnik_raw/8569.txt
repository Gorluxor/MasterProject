


	
	Zakon


	
				На основу члана 34. став 7. Закона о подстицајима у пољопривреди и руралном развоју (,,Службени гласник РС”, бр. 10/13, 142/14, 103/15 и 101/16), 
				Министар пољопривреде, шумарства и водопривреде доноси
				ПРАВИЛНИК
				о подстицајима за унапређење система креирања и преноса знања кроз развој техничко-технолошких, примењених, развојних и иновативних пројеката у пољопривреди и руралном развоју
				"Службени гласник РС", број 94 од 19. октобра 
				2017.
				Члан 1.
				Овим правилником ближе се прописују врсте подстицаја за подршку унапређењу система креирања и преноса знања кроз развој техничко-технолошких, примењених, развојних и иновативних пројеката у пољопривреди и руралном развоју (у даљем тексту: подстицаји), услови, начин остваривања права на подстицаје, као и максимални износи подстицаја по кориснику и по врсти поједине мере. 
				Члан 2.
				Подстицаји обухватају:
				1) подстицаје за спровођење техничко-технолошких, примењених, развојних и иновативних пројеката у пољопривреди и руралном развоју;
				2) подстицаје који се односе на развој прогнозно-извештајних послова у области заштите биља. 
				Члан 3. 
				Подстицаји из члана 2. тачка 1) овог правилника обухватају подршку пројектима који се односе на унапређење стручног знања у области: 
				1) ратарства и повртарства; 
				2) воћарства и виноградарства; 
				3) сточарства; 
				4) органске производње; 
				5) употребе обновљивих извора енергије у пољопривреди; 
				6) шумарства;
				7) агроекономије;
				8) руралног развоја.
				Члан 4.
				Подстицаји из члана 2. тачка 2) овог правилника обухватају подршку за спровођење пројеката који се односе на развој прогнозно-извештајних послова у области заштите биља кроз ангажовање до два пољопривредна инжењера за обављање прогнозно-извештајних послова у области заштите биља, на основу уговора о привременим и повременим пословима, у складу са законом, најдуже до 31. децембра текуће године. 
				Подстицаји из става 1. овог члана намењени су за покриће трошкова: 
				1) ангажовања пољопривредних инжењера за обављање прогнозно-извештајних послова у области заштите биља; 
				2) насталих спровођењем пројекта, који се односе на путне трошкове, трошкове превоза и трошкове телефона. 
				Пољопривредни инжењер из става 1. овог члана је лице које је стекло високо образовање на студијама другог степена (дипломске академске студије – master, специјалистичке академске студије, специјалистичке струковне студије), односно на основним студијама у трајању од најмање четири године, из области заштите биља, воћарства и виноградарства, ратарства или опште агрономије. 
				Члан 5.
				Право на подстицаје из члана 2. тачка 1) овог правилника остварује правно лице уписано у Регистар научноистраживачких организација, истраживачко развојни центар, иновациони центар уписан у Регистар иновационих делатности у складу са законом којим се уређује иновациона делатност и акредитовани факултет.
				Право на подстицаје из члана 2. тачка 2) овог правилника остварује предузетник и правно лице који испуњавају услове за обављање саветодавних и стручних послова у пољопривреди, као и правно лице овлашћено за обуку и усавршавање пољопривредних саветодаваца и пољопривредних произвођача, у складу са законом који уређује обављање саветодавних и стручних послова у пољопривреди.
				Лице из става 2. овог члана остварује право на подстицајe из члана 2. тачка 2) овог правилника и ако обавља прогнозно-извештајне послове, у складу са законом којим се уређује здравље биља. 
				Члан 6.
				Подстицаји из члана 2. тачка 1) овог правилника расподељују се конкурсом који за сваку календарску годину расписује министарство надлежно за послове пољопривреде (у даљем тексту: Министарство). 
				Конкурсом из става 1. овог члана за сваку календарску годину нарочито се утврђују теме техничко-технолошких, примењених, развојних и иновативних пројеката у пољопривреди и руралном развоју, услови за њихово извођење, очекивани резултати пројеката и начин њихове дисиминације, преглед прихватљивих трошкова, садржина пројекта, документација која се подноси ради доказивања испуњености услова за остваривање права на подстицаје, начин и критеријуми за оцењивање пројеката. 
				Члан 7.
				Испуњеност услова за остваривање права на подстицаје из члана 2. тачка 1) овог правилника утврђује комисија коју образује министар надлежан за послове пољопривреде (у даљем тексту: министар). 
				Комисија из става 1. овог члана разматра пријаве на конкурс, оцењује пројекте по утврђеним критеријумима, директору Управе за аграрна плаћања (у даљем тексту: Управа) даје предлог за доделу подстицаја из члана 2. тачка 1) овог правилника и оцењује извештаје о реализацији пројеката који нарочито садрже податке којима се доказује да су спроведене све планиране активности.
				Члан 8.
				Право на остваривање подстицаја из члана 2. тачка 2) овог правилника остварује се на основу захтева који се подноси Министарству – Управи од 11. до 22. априла текуће календарске године. 
				Уз захтев из става 1. овог члана подноси се: 
				1) документација којом се доказује испуњеност услова из члана 5. ст. 2. и 3. овог правилника; 
				2) копија дипломе, односно уверења којим се потврђује стручна спрема пољопривредног инжењера са којим се закључује уговор о привременим и повременим пословима; 
				3) нацрт уговора о привременим и повременим пословима који се закључује са лицем из тачке 2) овог става; 
				4) план активности лица из тачке 2) овог става; 
				5) план трошкова насталих реализацијом пројекта.
				Члан 9.
				Корисник подстицаја остварује право на подстицаје у складу са законом којим се уређују подстицаји у пољопривреди и руралном развоју, а до износа финансијских средстава утврђеног посебним прописом којим се уређује расподела подстицаја у пољопривреди и руралном развоју.
				За подстицаје из члана 2. тачка 1) овог правилника остварује се право на коришћење средстава у износу који не може бити већи од 8.000.000 динара по кориснику.
				За подстицаје из члана 2. тачка 2) овог правилника остварује се право на коришћење: 
				1) средстава у износу од 40.000 динара месечно по једном ангажованом инжењеру, на који се обрачунавају и плаћају припадајући порези и доприноси у складу са законом;
				2) средстава за покриће трошкова насталих реализацијом пројекта у износу до 8.000 динара по једном ангажованом инжењеру месечно. 
				Члан 10.
				Управа са лицем коме је решењем утврђено право на подстицаје из члана 2. овог правилника (у даљем тексту: корисник подстицаја) закључује уговор о коришћењу подстицаја којим се уређују међусобна права и обавезе у погледу коришћења подстицаја. 
				Уговором из става 1. овог члана нарочито се уређује обим активности, начин њиховог извршавања, износ подстицаја, висина накнаде за покриће трошкова ангажовања пољопривредног инжењера, односно износ средстава за покриће трошкова насталих реализацијом пројекта, као и остала питања од значаја за извршавање права и обавеза. 
				Члан 11.
				Корисник подстицаја из члана 2. тачка 1) овог правилника у року од годину дана од дана закључења уговора из члана 10. овог правилника доставља Управи извештај о реализацији пројекта који садржи податке којима доказује да је спровео све планиране активности, као и доказе о наменском коришћењу средстава остварених по основу подстицаја. 
				Корисник подстицаја из члана 2. тачка 2) овог правилника по реализацији пројекта, а најкасније до 10. децембра текуће године доставља Управи извештај о реализацији пројекта који садржи податке којима доказује да је спровео све планиране активности, као и доказе о наменском коришћењу средстава.
				Члан 12.
				Подстицаји из члана 2. овог правилника исплаћују се авансно по потписивању уговора из члана 10. овог правилника. 
				Члан 13.
				Даном ступања на снагу овог правилника престаје да важи Правилник о коришћењу подстицаја за спровођење научноистраживачких, развојних и иновативних пројеката у пољопривреди унапређење стручног знања и усавршавања људских капацитета („Службени гласник РС”, бр. 49/15 и 36/16), осим члана 10. став 2, који престаје да важи 31. децембра 2017. године. 
				Члан 14.
				Овај правилник ступа на снагу наредног дана од дана објављивања у „Службеном гласнику Републике Србије”.
				Број 110-00-00051/2017-09
				У Београду, 19. октобра 2017. године
				Министар,
				Бранислав Недимовић, с.р.
	

