


	
	Zakon


	
			На основу члана 15. ст. 3. и 9. Закона о порезу на добит правних лица („Службени гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон, 142/14, 91/15 – аутентично тумачење, 112/15 и 113/17), 
			Министар културе и информисања доноси
			ПРАВИЛНИК 
			о улагањима у области културе која се признају као расход 
			"Службени гласник РС", број 78 од 19. октобра 
			2018.
			Члан 1. 
			Овим правилником ближе се уређује шта се сматра улагањем у области културе, укључујући и кинематографску делатност, које се признаје као расход у износу највише до 5% од укупног прихода. 
			Члан 2. 
			Улагања у области културе из члана 1. овог правилника признају се као расход уколико омогућују: 
			1) стварање услова за обављање и развој културних делатности;
			2) откривање, прикупљање, истраживање, документовање, проучавање, вредновање, заштиту, очување, представљање, интерпретацију, коришћењем и управљањем културним добрима;
			3) подстицање међународне културне делатности и сарадње;
			4) подстицање едукације у области културе;
			5) подстицање стручних и научних истраживања у области културе;
			6) подстицање младих талената у области културног и уметничког стваралаштва;
			7) употребу информационе и комуникационе технологије (дигиталних водича, надограђене и виртуелне стварности, 3Д анимације и др.), генеричких сервиса, јединствених софтверских решења у циљу представљања културног наслеђа и савременог стваралаштва и омогућавања доступности широј јавности;
			8) подстицање аматерског и уметничког културног стваралаштва;
			9) подстицање дечијег стваралаштва и стваралаштва за децу и младе у култури;
			10) подстицање културног и уметничког стваралаштва особа са инвалидитетом и доступности свих културних садржаја особа са инвалидитетом;
			11) подстицање развоја креативних индустрија;
			12) подстицање културног и уметничког развоја друштвено осетљивих група.
			Члан 3. 
			Улагање у области културе из члана 2. овог правилника признаје се као расход уколико се улагање врши у установе културе, уметничка удружења, факултете, академије, уметничке школе и друга домаћа правна лица која су регистрована у следеће подгрупе делатности према Уредби о Класификацији делатности („Службени гласник РС”, број 54/10), и то: 
			1) заштита и одржавање непокретних културних добара, културно-историјских локација, зграда и сличних туристичких споменика (91.03);
			2) делатност библиотека и архива (91.01);
			3) делатност музеја, галерија и збирки (91.02);
			4) уметничко стваралаштво (90.03);
			5) производња кинематографских дела, аудио-визуелних програма и телевизијског програма (59.11);
			6) снимање и издавање звучних записа и музике (59.20);
			7) издавање књига, часописа и друге издавачке делатности (58.1);
			8) делатност ботаничких и зоолошких вртова и других природних резервата (91.04).
			Члан 4. 
			Улагања у области културе која се врше у установе културе, уметничка удружења, факултете, академије, уметничке школе и друга домаћа правна лица која су регистрована за обављање делатности из члана 3. овог правилника, представљају издатке који се признају као расход уколико су уложена у инвестиције намењене реконструкцији постојећих и изградњи нових објеката културе, конзервацији и рестаурацији културних добара као и очувању елемената нематеријалног културног наслеђа који су уписани у Национални регистар нематеријалног културног наслеђа, програмске активности, продукцију и опрему која служи за обављање делатности културе и уметности. 
			Члан 5. 
			Даном почетка примене овог правилника престаје да важи Правилник о улагањима у области културе која се признају као расход („Службени гласник РС”, број 9/02).
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 401-01-442/2018-06
			У Београду 15. октобра 2018. године
			Министар, 
			Владан Вукосављевић, с.р.
	

