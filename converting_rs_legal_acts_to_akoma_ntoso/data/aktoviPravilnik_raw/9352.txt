


	
	Zakon



	
			На основу члана 32. став 4. Закона о пресађивању људских органа („Службени гласник РСˮ, број 57/18), 
			Министар здравља доноси 
			ПРАВИЛНИК
			о начину обележавања и чувања података, вођењу документације и обезбеђењу следљивости свих прибављених, добијених, пресађених и неискоришћених људских органа
			"Службени гласник РС", број 73 од 11. октобра 
			2019.
			Члан 1.
			Овим правилником прописује се начин обележавања и чувања података, вођење документације и обезбеђење следљивости свих прибављених, добијених, пресађених и неискоришћених људских органа у Републици Србији од даваоца до примаоца људских органа и обрнуто.
			Члан 2.
			Управа за биомедицину обезбеђује примену јединственог система идентификације даваоца и примаоца људских органа, како би се омогућила следљивост људских органа од даваоца до примаоца који је са њим повезан, у складу са законом.
			Члан 3.
			Управа за биомедицину управља и води, у складу са законом:
			1) Републички регистар давалаца људских органа,
			2) Републички регистар прималаца људских органа,
			3) Републичку листу чекања по врстама људских органа и праћење доделе људских органа у складу са утврђеним медицинским критеријумима,
			4) Регистар озбиљних нежељених догађаја и озбиљних нежељених реакција, као система за брзо реаговање и размену информација,
			5) Регистар здравствених установа за послове узимања, тестирања и пресађивања људских органa.
			Члан 4.
			Здравствене установе које обављају послове даривања, тестирања, процене подобности даваоца и процене подобности људских органа, прибављања, очувања, превоза, доделе и пресађивања људских органа у сврху лечења људи, обезбеђују следљивост свих прибављених, добијених, пресађених и неискоришћених људских органа, од даваоца до примаоца на начин који обезбеђује тачност, ажурност и транспарентност, воде документацију и обрађују податке o обављању поступака из своје надлежности и о томе извештавају Управу за биомедицину на начин прописан овим правилником.
			Члан 5.
			Медицинска документација о узимању органа од живих давалаца садржи:
			1) личне и здравствене податке даваоца,
			2) информисани пристанак даваоца органа за даривање,
			3) мишљење доктора медицине који није члан тима за пресађивање људских органа о ризику за даваоца органа и извештај о евалуацији даваоца,
			4) резултате свих лабораторијских и осталих тестова процене даваоца,
			5) одлуку надлежног етичког одбора о прихватљивости даваоца,
			6) документацију о узимању, која садржи податке о здравственој установи која је обавила узимање органа са живог даваоца, податке и потпис лица које је извршило узимање, датум и време почетка и завршетка обављеног узимања и податке о узетом људском органу,
			7) личне и здравствене податке о болеснику примаоцу којем ће узети орган бити пресађен,
			8) податке о здравственом стању даваоца након узимања органа.
			Ако узети орган из било којег разлога није пресађен, центар за пресађивање људских органа евидентира поступак одлагања људског органа и идентификацију лица која су одговорна за поступак одлагања људског органа, као и копију извештаја о одлагању људског органа доставе Управи за биомедицину, у периоду од два дана од дана узимања органа. Уколико је потребно, узети орган који није искоришћен за пресађивање, у складу са стандардним оперативним процедурама (у даљем тексту: СОП), упућује се на патохистолошку (PH) анализу.
			Центар за пресађивање људских органа податке о здравственом стању живог даваоца доставља у Републички регистар живих давалаца.
			Прикупљање и уписивање података у Регистар из става 3. овог члана обавља центар за пресађивање људских органа надлежног програма за пресађивање људских органа.
			Члан 6.
			Медицинска документација о узимању органа од умрлог лица садржи:
			1) записник о утврђивању мождане смрти,
			2) записник о поступцима одржавања давалаца људских органа,
			3) налаз крвне групе умрлог лица и типизације хуманих леукоцитних антигена (ХЛА),
			4) упитник о процени подобности даваоца људског органа,
			5) налаз лабораторијских и других тестова,
			6) образац са подацима о карактеристикама људског органа потребних да би се оценила његова прихватљивост за пресађивање, ради процене и смањења ризика за примаоца људских органа (ДОНОР ИНФО),
			7) документацију о узимању људског органа која садржи податке о овлашћеној здравственој установи која је обавила узимање органа, попис чланова тима за узимање органа и потпис одговорног лица, датум и време почетка и крај обављеног узимања, као  и податке о узетом људском органу,
			8) потврду о преузимању органа,
			9) извештај о обдукцији, ако је учињена,
			10) документацију о реконструкцији тела,
			11) извештај о одлагању, односно коначном поступку уништења људског органа са наведеним разлогом уништења, ако је узети орган неискоришћен, односно није прихваћен за пресађивање, у којем се наводи почетак и завршетак одлагања органа и идентификација лица која су обавила одлагање људског органа,
			Копију извештаја о одлагању људског органа болнички координатор за пресађивање људских органа (у даљем тексту: координатор) доставља Управи за биомедицину у периоду од два дана од дана узимања органа.
			Податке у вези са поступком процене подобности даваоца људског органа из става 1. овог члана (ДОНОР ИНФО), координатор из центра за пресађивање људских органа даваоца уписује у Републички регистар давалаца људских органа. По један примерак обрасца о карактеристикама људског органа за пресађивање (ДОНОР ИНФО) прилаже се уз људске органе, а један примерак се чува у документацији даваоца. 
			Члан 7.
			Уз сваки узети људски орган прилаже се испуњени образац који представља извештај о узетом људском органу, а изглед и садржај тог обрасца дати су у Прилогу 1. који је одштампан уз овај правилник и чини његов саставни део.
			Члан 8.
			Извештај о узетом људском органу попуњава лице које је обавило узимање органа. Један примерак извештаја прилаже се уз узети људски орган, други примерак остаје у документацији овлашћене здравствене установе која је извршила узимање људског органа.
			Подаци из извештаја о узетом људском органу из става 1. овог члана достављају се Управи за биомедицину одмах по обављеном узимању људског органа.
			Члан 9.
			Медицинска документација о пресађивању људског органа, од живог или мртвог даваоца људског органа, садржи:
			1) информисани пристанак примаоца људског органа,
			2) податке о стављању на републичку листу чекања по врсти органа,
			3) податке о ХЛА типизацији и укрштеној реакцији,
			4) извештај о узетом људском органу,
			5) извештај о додели људског органа,
			6) документацију о пресађивању људских органа са подацима о примаоцу, подацима о здравственој установи која је обавила узимање органа, члановима тима за пресађивање људских органа, датум и време почетка и завршетка пресађивања, као и податке о квалитету органа који је пресађен,
			7) извештај о пресађивању људског органа,
			8) периодичне извештаје о посттрансплантационом току примаоца људског органа који садрже податке о функцији пресађеног органа, дијагнозу, узрок отказивања функције пресађеног органа, имунизацију и узроке имунизације примаоца, као и друге податке важне за праћење посттрансплантационог тока и исхода након пресађивања људских органа, укључујући и смрт примаоца људског органа,
			9) податке о праћењу здравственог стања живог даваоца људског органа,
			10) извештај о прихватању, односно неприхватању људског органа за пресађивање (у случају када понуђени или преузети органи нису прихваћени за пресађивање),
			11) извештај о одлагању људског органа са наведеним разлогом уништења, ако пресађивање није обављено, у којем се обавезно наводи почетак и завршетак уништења и идентификација лица која су обавила одлагање људског органа.
			За сваки пресађени људски орган прилаже се испуњени образац који представља извештај о пресађивању људског органа, а изглед и садржај тог обрасца дати су у Прилогу 2. који је одштампан уз овај правилник и чини његов саставни део.
			Извештај о пресађивању људског органа попуњава лице које је обавило пресађивање. Подаци из обрасца достављају се на одговарајући начин, Управи за биомедицину одмах по обављеном пресађивању, у периоду од два дана од обављеног пресађивања људског органа, у складу са СОП-ом.
			Ако центар за пресађивање људских органа којем је орган додељен није обавио пресађивање органа, о томе одмах телефонски и писменим путем обавештава Управу за биомедицину и наводи разлоге због којих људски орган није пресађен.
			Ако узети људски орган из било којег разлога није пресађен, центар за пресађивање људских органа документује  поступак одлагања људског органа и идентификацију лица која су одговорна за поступак одлагања људског органа. Копија извештаја о одлагању људског органа доставља се Управи за биомедицину у периоду од два дана од датума узимања људског органа, у складу са СОП-ом.
			Члан 10.
			Све здравствене установе у којима је настала медицинска и остала документација у вези са поступцима даривања, тестирања, процене подобности даваоца људских органа, прибављања, очувања, превоза, доделе и пресађивања људских органа у сврху лечења људи чувају документацију најмање 30 година од дана даривања људског органа, у складу са законом.
			Документација из става 1. овог члана може се чувати и у електронском облику, у складу са законом.
			Начин вођења документације, обележавање и чување података у оквиру имуногенетског тестирања
			Члан 11.
			Процедура се примењује у лабораторији за типизацију ткива и односи се на записе у оквиру система квалитета. Записи представљају документе који показују објективни доказ изведене активности или постигнутих резултата. Запис може бити и документ спољног порекла уколико је тако назначено у документу који обрађује активности у којима настају и у којима се користе и архивирају.
			Записи у систему квалитета могу бити:
			1) смернице и подлога за извођење документима прописаних активности,
			2) документи који представљају објективни доказ да су прописане активности обављене.
			Сви записи који се користе у оквиру система квалитета лабораторија за имуногенетска тестирања су утврђени у оквиру докумената система квалитета (Поступак контроле квалитета, QМ-ЗТКВ-01 и сви СОП-ови). Листа записа, форма записа (електронска или папирна), место и време чувања дефинисани су самим документом које ти записи прате и из чијих активности произлазе.
			Записе попуњава особље лабораторије одређено за обављање активности у којима је предвиђено вођење записа. Попуњени записи се дистрибуирају особљу одређеном у оквиру у ком се запис користи. Свим записима се током целог процеса рукује на начин који обезбеђује њихову несметану прописану употребу и који спречава њихов губитак без обзира на медијум на коме се налазе.
			Сваки запис има дефинисано место и рок чувања. Сва документација која се односи на претрансплантациона имуногенетска тестирања даваоца и примаоца људских органа и ткива доступна је само медицинском особљу које њоме управља. Та документација може бити доступна на писмени захтев надлежних из Републичког програма за пресађивање људских органа. Сви подаци који се односе на претрансплантациона имуногенетска испитивања примаоца и даваоца људских органа су пословна тајна и чувају се на начин који обезбеђује од било које злоупотребе.
			Сви узорци који су коришћени у претрансплантационим имуногенетским испитивањима примаоца и даваоца људских органа чувају се и складиште на одговарајући начин (фрижидери, односно замрзивачи са дефинисаним  температурним опсегом). Након тестирања узорци се складиште довољно дуго, како би се, у случају потребе, обезбедило могуће слање дела или свих преосталих узорака на додатна тестирања у други центар за пресађивање људских органа.
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00386/2019-21
			У Београду, 20. септембра 2019. године
			Министар,
			др Златибор Лончар, с.р.
			Прилози
			
			
			Прилог 1 - 1/3 Извештај о узетом људском органу бубрег
			
			
			Прилог 1 - 2/3 Извештај о узетом људском органу јетра/панкреас
			
			
			Прилог 1 - 3/3 Извештај о узетом људском органу срце/плућа
			
			
			Прилог 2 - 1/3 Извештај о пресађеном органу срце/плућа
			
			
			Прилог 2 - 2/3 Извештај о пресађеноим органу бубрег
			
			
			Прилог 2 - 3/3 Извештај о пресађеном људском органу јетра
	

