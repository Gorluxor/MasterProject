


	
	Zakon


	
			На основу члана 31. став 9. Закона о заштити земљишта („Службени гласник РС”, број 112/15),
			Министар заштите животне средине доноси 
			ПРАВИЛНИК
			о условима које правно лице мора да испуњава за обављање послова мониторинга земљишта, као и документацији која се подноси уз захтев за добијање овлашћења за мониторинг земљишта
			"Службени гласник РС", број 58 од 16. августа 
			2019.
			Члан 1.
			Овим правилником ближе се прописују услови које правно лице мора да испуњава за обављање послова мониторинга земљишта, као и документација која се подноси уз захтев за добијање овлашћења за мониторинг земљишта.
			Члан 2.
			Правно лице које врши мониторинг земљишта (у даљем тексту: правно лице) мора да поседује акт о акредитацији издат од стране Aкредитационог тела Србије у складу са стандардом SRPS ISO/IEC 17025 са одговарајућим обимом акредитације за узорковање земљишта и лабораторијско испитивање физичких, хемијских и микробиолошких параметара у земљишту, у складу са Законом о заштити земљишта.
			Члан 3.
			За обављање послова мониторинга који се односе на узорковање и лабораторијско испитивањe узорака земљишта правно лице мора да има запослена најмање:
			1) два лица са стеченим високим образовањем у оквиру научне области биотехничке науке, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта;
			2) два лица са стеченим високим образовањем у оквиру научне области физичко-хемијске или хемијске науке и/или научне области технолошког инжењерства, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта.
			За обављање послова мониторинга који се односе на карактеризацију земљишта на нивоу типа, правно лице мора да има запослена најмање:
			1) два доктора биотехничких наука са најмање три године радног искуства у области науке о земљишту;
			2) два лица са стеченим високим образовањем у оквиру научне области биотехничких наука, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта;
			3) два лица са стеченим високим образовањем у оквиру научне области физичко-хемијске или хемијске науке и/или научне области технолошког инжењерства, на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету са најмање три године радног искуства у области испитивања и заштите земљишта.
			За процену степена угрожености земљишта на основу анализираних параметара и индикатора, односно за давање стручне оцене стања и квалитета земљишта и тумачење резултата мониторинга земљишта у државној мрежи, правно лице мора да има најмање једног запосленог доктора биотехничких  наука, са најмање три године искуства у области науке о земљишту.
			За обављање послова из ст. 2. и 3. овог члана правно лице може закључити уговор о сарадњи са научноистраживачком организацијом која испуњава тражене услове.
			Члан 4.
			Правно лице мора да поседује одговарајућу и неопходну опрему и мерне уређаје за послове узорковања и лабораторијског испитивања узорака земљишта према прописаним методама.
			Члан 5.
			За обављање послова мониторинга који се односе на узорковање и лабораторијско испитивањe узорака земљишта правно лице мора да поседује одговарајући простор према принципима добре лабораторијске праксе. 
			Члан 6.
			Правно лице уз захтев за добијање овлашћења за мониторинг земљишта подноси следећу документацију:
			1) извод из Агенције за привредне регистре (АПР) или Привредног суда да је регистровано за послове техничког испитивања и анализа и/или за научноистраживачку делатност;
			2) акт о акредитацији издат од стране Акредитационог тела Србије у складу са стандардом SRPS ISO/IEC 17025 са одговарајућим обимом акредитације; 
			3) списак запослених лица за које се тражи овлашћење за мониторинг земљишта;
			4) копије диплома о стеченом образовању за запослена лица са списка;
			5) доказ о запослењу за лица са списка (копија уговора о раду и потврда којом се доказује да је лице запослено);
			6) доказ о укупном радном искуству у струци за лица са списка (копија уговора о раду и/или потврда којом се доказује радно искуство у струци);
			7) списак опреме и мерних уређаја;
			8) списак просторија;
			9) доказ о уплаћеној административној такси.
			Ако је закључен уговор о сарадњи са научноистраживачком организацијом, правно лице подноси и:
			1) копију уговора о сарадњи са научноистраживачком организацијом;
			2) потврду о упису научноистраживачкe организацијe у судски регистар; 
			3) копију акта о акредитацији за обављање научноистраживачке делатности издатог од стране надлежног министарства;
			4) документацију из става 1. тач. 3) до 6) овог члана, за лица запослена у научноистраживачкој организацији, за која се тражи овлашћење за мониторинг земљишта.
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00032/2019-04
			У Београду, 6. августа 2019. године
			Министар,
			Горан Триван, с.р.
	

