


	
	Zakon


	
			На основу члана 218. став 6. Закона о полицији („Службени гласник РС”, бр. 6/16, 24/18 и 87/18), 
			Министар унутрашњих послова доноси
			ПРАВИЛНИК
			о начину утврђивања одговорности, висине и накнаде штете у Министарству унутрашњих послова 
			"Службени гласник РС", број 9 од 13. фебруара 
			2019.
			I. УВОДНЕ ОДРЕДБЕ
			Члан 1.
			Овим правилником се прописује начин утврђивања одговорности, висине и накнаде штете коју запослени у Министарству унутрашњих послова (у даљем тексту: Министарство) проузрокују на раду или у вези са радом.
			Члан 2.
			За штету из члана 1. овог правилника запослени одговарају ако се докаже да су штету проузроковали намерно или из крајње непажње током обављања послова и задатака из надлежности Министарства или нису поступали у складу са прописима о начину обављања полицијских и осталих послова у Министарству.
			Уколико штету из става 1. овог члана проузрокује више запослених, сваки од њих одговара у зависности од удела у настанку штете, односно уколико се не може утврдити удео запослених у настанку штете за штету одговарају у једнаким деловима. 
			II. НАЧИН УТВРЂИВАЊА МАТЕРИЈАЛНЕ ОДГОВОРНОСТИ, ВИСИНЕ И НАКНАДЕ ШТЕТЕ
			Члан 3.
			Одмах по сазнању за настанак штете, запослени су обавезни да о истој обавесте непосредног руководиоца и поднесу му извештај.
			Извештај из става 1. овог члана, непосредни руководилац прослеђује руководиоцу унутрашње организационе јединице Министарства у којој је запослени распоређен, односно премештен или упућен (у даљем тексту: руководилац).
			По пријему извештаја из става 1. овог члана, руководилац покреће поступак за утврђивање одговорности за штету запосленог.
			Члан 4.
			Поступак за утврђивање материјалне одговорности запосленог сматра се покренутим достављањем писаног обавештења од стране руководиоца о насталој штети организационој јединици Министарства надлежној за материјално-финансијске послове (у даљем тексту: јединица).
			По пријему обавештења  из става 1. овог члана, јединица без одлагања предузима све неопходне радње потребне за утврђивање висине штете.
			Након утврђивања висине штете, јединица о томе писаним путем обавештава руководиоца.
			Члан 5.
			По пријему обавештења из члана 4. став 3. овог правилника, руководилац ће запосленом понудити закључење споразума о накнади штете са Министарством (у даљем тексту: споразум) и упознати га са могућношћу да штету накнади у једнаким месечним ратама и то:
			1) за износ штете до 100.000,00 динара – највише до 12 месечних рата;
			2) за износ штете преко 100.000,00 динара – највише до 24 месечне рате.
			Образац Споразума дат је у прилогу, који је одштампан уз овај правилник и чини његов саставни део.
			Споразум у име и за рачун Министарства закључује руководилац.
			Споразум се закључује у четири истоветна примерка, од којих један примерак задржава запослени, један примерак се доставља одељењу јединице надлежном за послове финансија, један примерак се доставља организационој јединици Министарства у којој је запослени распоређен, односно премештен или упућен, а један примерак се доставља Комисији за утврђивање одговорности, висине и накнаде штете у Министарству унутрашњих послова (у даљем тексту: Комисија).
			Извештај о испуњењу преузетих обавеза од стране запосленог по основу закљученог споразума Комисији доставља одељење јединице надлежно за послове финансија.
			За пружање стручне помоћи у поступку закључивања споразума, надлежна је Комисија.
			Члан 6.
			Уколико запослени изјави да одбија закључење споразума са Министарством, руководилац подноси Комисији предлог за утврђивање одговорности, висине и накнаде штете запосленог (у даљем тексту: предлог), уз који прилаже све списе конкретног предмета.
			III. КОМИСИЈА
			Члан 7.
			Решењем министра унутрашњих послова (у даљем тексту: министар), формира се Комисија.
			Решењем се одређује председник, потпредседник и чланови Комисије, служба која обавља стручне и административно-техничке послове, као и задаци Комисије. 
			Комисија ради у седници.
			Седница Комисије затворена је за јавност.
			Радом Комисије руководи и рад организује председник Комисије.
			Седницом Комисије у случају спречености председника Комисије, председава потпредседник Комисије.
			Члан 8.
			Комисија заказује седнице, спроводи поступак саслушања запосленог чија се одговорност утврђује и изводи друге доказе ради утврђивања чињеног стања.
			За одржавање седнице Комисије неопходан је кворум, присуство већине чланова Комисије.
			Комисија своје акте доноси у форми одлуке или закључка, а потписује их председник Комисије, односно потпредседник Комисије у случају спречености председника Комисије.
			Комисија одлучује простом већином гласова укупног броја присутних чланова.
			Изузетно од става 4. овог члана, у случају да приликом гласања буде једнак број гласова чланова Комисије, пресуђује глас председника Комисије, односно потпредседника Комисије у случају спречености председника Комисије.
			О свом раду Комисија сачињава записник.
			Члан 9. 
			Комисија доноси одлуку којом се утврђује одговорност запосленог, висина и накнада штете, којом се запослени ослобађа одговорности или закључак о обустави поступка, у року од 120 дана од дана подношења предлога. 
			Одлука Комисије доставља се запосленом преко организационе јединице Министарства у којој је запослени распоређен, односно премештен или упућен, ради евиденције, док се одлука Комисије којом се утврђује одговорност запосленог доставља и одељењу јединице надлежном за послове финансија ради даљег праћења. 
			Извештај о испуњењу обавеза утврђених одлуком из става 1. овог члана Комисији доставља одељење јединице надлежно за послове финансија.
			Закључак о обустави поступка доставља се запосленом преко организационе јединице Министарства у којој је запослени распоређен, односно премештен или упућен, ради евиденције.
			Члан 10.
			Диспозитив одлуке којом је утврђена одговорност запосленог за штету обавезно садржи висину штете, коју је потребно накнадити у року од 15 дана, од дана пријема одлуке.
			У образложењу одлуке којом се утврђује одговорност запосленог обавезно се наводи да ће против запосленог бити покренут судски поступак за накнаду штете, уколико иста не буде накнађена у року прописаном ставом један овог члана.
			Одлука садржи поуку о правном леку.
			Уколико запослени у року не накнади штету одређену одлуком, након пријема извештаја из члана 9. став 3. овог правилника, Комисија без одлагања предузима даље радње у циљу покретања поступка за накнаду штете пред надлежним судом. 
			Члан 11.
			Запослени који је на раду или у вези са радом намерно или крајњом непажњом проузроковао штету трећем лицу, а коју је трећем лицу накнадило Министарство, дужно је да Министарству накнади износ исплаћене штете.
			На поступак утврђивања ове штете и њене висине, сходно се примењују одредбе чл. 4–10. овог правилника.
			IV. ПРЕЛАЗНЕ И ЗАВРШНЕ ОДРЕДБЕ
			Члан 12.
			Поступци за утврђивање одговорности запослених за накнаду штете, који до ступања на снагу овог правилника нису окончани, окончаће се применом прописа по којима су започети.
			Члан 13.
			Овај правилник ступа на снагу осмог дана од дана објављивања у „Службеном гласнику Републике Србије”.
			01 број 9111/18-8
			У Београду, 7. фебруара 2019. године
			Министар, 
			др Небојша Стефановић, с.р.
			Прилог 1
			
				
					
				
			
			Република Србија
			Министарство унутрашњих послова
			Број:	_____________________
			Датум:	_____________________
				На основу члана 5. Правилника о начину утврђивања одговорности, висине и накнаде штетe у Министарству унутрашњих послова („Службени гласник РС”, број _________________________), запослени (навести име, презиме и ЈМБГ) и Министарство унутрашњих послова закључују
			СПОРАЗУМ О НАКНАДИ ШТЕТЕ ПРИЧИЊЕНЕ МИНИСТАРСТВУ УНУТРАШЊИХ ПОСЛОВА 
			Члан 1.
			Запослени (навести име, презиме и ЈМБГ) (у даљем тексту: запослени) је дана (навести датум) проузроковао штету Министарству унутрашњих послова (у даљем тексту: Министарство), на тај начин што (навести чињење или нечињење запосленог којим је проузрокована штета).
			Штета из става 1. овог члана је процењена на новчани износ од (навести новчани износ).
			Запослени је дужан да Министарству накнади штету из става 2. овог члана.
			Члан 2.
			Министарство нуди запосленом да штету из члана 1. овог споразума (у даљем тексту: штета) накнади на један од следећих начина:
			1) уплатом целог износа штете од стране запосленог у корист рачуна буџета Републике Србије, са позивом на број Министарства (навести број – са позивом на број споразума) у року од три дана од потписивања споразума, о чему ће запослени доставити доказ Министарству у року од три дана од извршене уплате. Уколико запослени не накнади штету у остављеном року, сагласан је да исту накнади путем обустављања исплате плате коју запослени прима у Министарству до намирења целог износа штете, почев од прве следеће исплате која доспева након протека рока утврђеног овом тачком;
			2) у (навести број) једнаких месечних рата у износу од (навести износ) динара, почев од (навести датум), уплатом износа рате од стране запосленог у корист рачуна буџета Републике Србије, са позивом на број Министарства (навести број – са позивом на број споразума) у року од три дана од доспелости рате, о чему ће запослени сукцесивно достављати доказ Министарству у року од три дана од извршене уплате. Уколико запослени не накнади штету у остављеном року, сагласан је да исту накнади путем обустављања исплате плате коју запослени прима у Министарству до намирења целог износа штете, почев од прве следеће исплате која доспева након протека рока утврђеног овом тачком;
			3) у (навести број) једнаких месечних рата у износу од (навести износ) динара, обуставом исплате плате коју запослени прима за рад у Министарству, почев од прве следеће исплате плате која доспева након закључења споразума.
			Члан 3.
			Запослени се обавезује да ће штету накнадити на начин наведен у члану 2. тачка (навести број тачке) овог споразума.
			Члан 4.
			Запослени и Министарство својим потписима на овом споразуму потврђују да је споразум закључен.
			Члан 5.
			Овај споразум је сачињен у четири истоветна примерка, од којих један примерак задржава запослени, а три примерка задржава Министарство.
			У (навести место), дана (навести датум),
			
				
					
					
				
				
					
						
							Запослени
							______________________
						
						
							За Министарство
							_______________________
						
					
				
			
	

