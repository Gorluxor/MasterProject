




На
основу члана 44в став 3. Закона о превозу у друмском саобраћају („Службени гласник
РС”, бр. 46/95, 66/01, 61/05, 91/05 и 62/06),

Министар
за капиталне инвестиције доноси




ПРАВИЛНИК


о начину одузимања, чувања
и поступања са привремено одузетим возилом које је употребљено за
извршење прекршаја или привредног преступа

"Службени
гласник РС", број 
71
од 25. 


августа 
2006.





Члан 1.

Овим
правилником уређује се начин одузимања, чувања и поступања са привремено одузетим
возилом које је употребљено за извршење прекршаја или привредног преступа (у даљем
тексту: возило), које, у вршењу инспекцијског надзора над применом Закона о превозу
у друмском саобраћају, одузме републички инспектор за друмски саобраћај, односно
овлашћено лице општинске, односно градске управе (у даљем тексту: инспектор).

Члан 2.

Инспектор
одузима возило на лицу места на основу решења о извршеном инспекцијском надзору
којим се утврђује да су испуњени законом прописани услови за изрицање заштитне мере
одузимања возила до правноснажног окончања прекршајног, односно поступка за привредне
преступе.

Члан 3.

Инспектор
је дужан да изда потврду о одузимању возила (у даљем тексту: потврда) на лицу места,
у присуству лица коме се одузима возило.

Потврда
садржи нарочито:

1)
назив органа чији је инспектор привремено одузео возило;

2)
датум, време и место извршења инспекцијског надзора;

3)
број предмета органа чији је инспектор привремено одузео возило;

4)
податке из саобраћајне дозволе возила (регистарска ознака возила; број, датум издавања
и назив органа који је издао саобраћајну дозволу; марка и тип возила; облик каросерије;
број шасије и број мотора);

5)
опис возила (боја, опште стање, уочљиви недостаци, додатна опрема и сл.);

6)
име и презиме инспектора;

7)
податке о власнику и лицу од кога је одузето возило, односно возачу возила;

8)
назив лица коме се возило предаје на чување;

9)
потпис лица од кога је одузето возило, односно возача возила;

10)
потпис инспектора.

Подаци
о власнику и лицу од кога је одузето возило, односно возачу возила утврђују се на
основу личних исправа и свих других доказа доступних инспектору за физичко лице,
а за правно лице на основу решења о регистрацији и свих других доказа доступних
инспектору.

У
случају да власник и лице од кога је одузето возило, односно возач возила не пружи
на увид ниједан документ о свом идентитету, односно идентитету правног лица, инспектор
ће уписати податке на основу изјаве тог лица и издати налог за накнадну доставу
личних и других исправа у сврху окончања инспекцијског надзора, с тим што ће проверу
идентитета за случај недостављања личних и других исправа проверити преко органа
надлежних за вођење евиденција о пребивалишту, односно за правна лица, о упису у
регистар.

У
случају да власник и лице од кога је одузето возило, односно возач возила онемогући
утврђивање идентитета напуштањем лица места без претходно дате изјаве и пружања
на увид личних и других исправа, инспектор ће, у присуству сведока, уместо података
у потврду унети ознаку да се возило одузима од „Н.Н. лица” (непознато лице) и то
констатовати у решењу.

Члан 4.

Инспектор
организује чување возила до правноснажног окончања прекршајног, односно поступка
за привредне преступе, тако што ће извршити предају возила на чување у одговарајућим
просторијама лица коме се возило предаје на чување.

Допремање
возила до просторија лица коме се возило предаје на чување извршиће власник или
лице од кога је одузето возило, односно возач возила, а ако то лице одбије налог
инспектора, возило ће бити премештено о трошку власника, односно лица од кога је
привремено одузето возило.

Предаја
возила врши се лицу које управља јавним простором за паркирање са којим орган чији
је инспектор привремено одузео возило има закључен уговор.

Возило
се чува, до правноснажног окончања прекршајног, односно поступка за привредне преступе,
о трошку власника, односно лица од кога је привремено одузето.

Члан 5.

Лице
које управља јавним простором за паркирање дужно је да води посебну књигу евиденције
о возилима.

Лице
из става 1. овог члана дужно је да чува возило, до правноснажног окончања прекршајног,
односно поступка за привредне преступе, са пажњом доброг привредника у одговарајућем
објекту који испуњава услове у погледу техничке опремљености, на посебно издвојеном
месту, са ознаком да се ради о туђем возилу, с тим да то возило означи истицањем
потврде о привременом одузимању возила.

Пријем
возила на чување врши одговорно лице у лицу из става 1. овог члана, у складу са
уговором, односно по налогу инспектора.

Одговорно
лице из става 3. овог члана врши пријем возила од инспектора на основу потврде.

По
извршеном пријему возила, одговорно лице из става 3. овог члана потврђује пријем
возила.

Један
примерак потврде о пријему возила задржава одговорно лице из става 3. овог члана
за потребе лица из става 1. овог члана.

Члан 6.

У
случају да је прекршајни, односно поступак за привредне преступе правноснажно окончан
одлуком о одузимању возила, орган чији је инспектор привремно одузео возило поступа
са возилом у складу са законом.

Члан 7.

У
случају када се стекну услови за враћање возила лицу од кога је одузето, инспектор
се стара о враћању возила.

У
поступку враћања возила одговорно лице из члана 5. став 3. овог правилника, по писменом
налогу инспектора предаје возило лицу од кога је одузето, уз издавање потврде која
садржи податке из саобраћајне дозволе возила.

Члан 8.

Овај правилник ступа
на снагу наредног дана од дана објављивања у „Службеном гласнику Републике Србије”.





Број
110-00-00056/2006-01

У
Београду, 17. августа 2006. године

Министар,

мр
Велимир Илић, с.р. 

