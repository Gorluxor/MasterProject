


	
	Zakon



	
			На основу члана 60. став 7. Закона о ученичком и студентском стандарду („Службени гласник РС”, бр. 18/10, 55/13, 27/18 – др. закон и 10/19),
			Министар просвете, науке и технолошког развоја доноси
			ПРАВИЛНИК 
			о педагошкој норми васпитача и стручног сарадника психолога и педагога у дому ученика
			"Службени гласник РС", број 36 од 24. маја 
			2019.
			Члан 1.
			Овим правилником утврђује се педагошка норма свих облика васпитног рада и стручних послова васпитача и стручних сарадника психолога и педагога у дому ученика у оквиру 40-часовне радне недеље.
			Члан 2.
			Обавезе васпитача и стручних сарадника утврђују се годишњим планом рада дома ученика, на основу обавеза утврђених законом, програма васпитног рада и овог правилника. 
			Обавезе васпитача и стручних сарадника психолога и педагога утврђују се на начин да се у установи осигура остваривање права ученика на заштиту, безбедност, помоћ и подршку током 24 сата.
			Обавезе васпитача и стручних сарадника утврђују се на почетку школске године, а на основу решења о задужењима, које доноси директор установе. 
			Члан 3.
			Целокупан рад васпитача у оквиру 40-часовне радне недеље, врши се расподелом следећих послова:
			1) планирање и програмирање васпитног рада;
			2) реализација програма васпитног радa;
			3) праћење поштовања правила кућног реда и рад са свим ученицима дома;
			4) учешће у раду стручних органа дома, тимова и комисија;
			5) сарадња са родитељима, односно другим законским заступницима;
			6) сарадња са друштвеном средином;
			7) вођење документације, припрема за рад и стручно усавршавање;
			8) обављање послова које утврди установа према својим специфичностима.
			Члан 4.
			У оквиру недељног пуног радног времена васпитач има норму од најмање 30 сати непосредног рада са ученицима. 
			Члан 5. 
			Структура и распоред обавеза васпитача у погледу свих облика непосредног рада са ученицима могу бити различито утврђени у оквиру радних недеља.
			Члан 6.
			Непосредан васпитни рад васпитача са ученицима подразумева:
			1) активности у васпитној групи у форми индивидуалног или групног рада са ученицима на реализацији програма васпитног рада;
			2) пружање различитих облика индивидуалне подршке и помоћи ученицима;
			3) инструктивни рад са ученицима/помоћ ученицима у учењу;
			4) рад са свим ученицима дома на пословима дежурног васпитача;
			5) реализацију слободних активности (рад у секцијама, интересним групама, клубовима, трибинама и др.), организацију догађаја и припрема ученика за такмичења.
			Члан 7.
			У оквиру 40-часовне радне недеље, осим непосредног рада са ученицима, васпитач обавља следеће послове:
			1) учествује у раду стручних органа дома, тимова и комисија;
			2) стручно се усавршава;
			3) припрема и планира васпитни рад;
			4) води евиденцију и документацију васпитача;
			5) сарађује са родитељима, школом и локалном средином;
			6) друге послове које утврди установа према својим специфичностима.
			Члан 8.
			У оквиру 40-часовне радне недеље укупан рад стручног сарадника психолога и педагога распоређује се на следећи начин:
			1) планирање и програмирање васпитног рада;
			2) праћење и вредновање васпитног рада;
			3) рад са васпитачима;
			4) рад са ученицима;
			5) рад са родитељима односно другим законским заступницима;
			6) рад са директором, стручним сарадницима;
			7) рад у стручним органима и тимовима;
			8) сарадња са надлежним установама, организацијама, удружењима и јединицама локалне управе;
			9) вођење документације, припрема за рад и стручно усавршавање.
			Члан 9.
			Стручни сарадник у установи у оквиру пуног радног времена у току радне недеље остварује 30 сати свих облика непосредног рада са ученицима, васпитачима, наставницима, педагошким асистентима, родитељима, односно другим законским заступницима ученика и другим сарадницима. 
			Члан 10.
			У оквиру 40-часовне радне недеље, осим непосредног рада, стручни сарадник обавља следеће послове:
			1) учествује у раду стручних органа дома, тимова и комисија;
			2) стручно се усавршава;
			3) припрема и планира стручне послове;
			4) води евиденцију и документацију стручног сарадника;
			5) сарађује са надлежним установама, организацијама, удружењима и јединицама локалне управе;
			6) друге послове које утврди установа према својим специфичностима.
			Члан 11.
			У оквиру пуног радног времена васпитача и стручног сарадника, број сати стручног усавршавања на годишњем нивоу, планира се у складу са прописима којима се уређује стручно усавршавање у области образовања и васпитања.
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-87/1/2019-05
			У Београду, 13. маја 2019. године
			Министар,
			Младен Шарчевић, с.р.
	

