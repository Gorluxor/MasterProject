
На основу члана 23. став 4. Закона о здрављу биља („Службени гласник РС”, број 41/09),
Министар пољопривреде, шумарства и водопривреде доноси

ПРАВИЛНИК
о начину уписа у Регистар пружалаца услуга у области заштите здравља биља, садржају и обрасцу захтева, садржини, као и начину вођења тог регистра
"Службени гласник РС", број 46 од 9. јула 2010.

I. УВОДНА ОДРЕДБА

Члан 1.
Овим правилником ближе се прописује начин уписа у Регистар пружалаца услуга у области заштите здравља биља (у даљем тексту: Регистар пружалаца услуга), садржај и образац захтева, садржина, као и начин вођења Регистра пружалаца услуга.

II. НАЧИН УПИСА У РЕГИСТАР ПРУЖАЛАЦА УСЛУГА

Члан 2.
Упис у Регистар пружалаца услуга врши се на основу захтева правног лица и предузетника који пружа услуге у области заштите здравља биља (у даљем тексту: подносилац захтева).
Захтев из става 1. овог члана подноси се министарству надлежном за послове здравља биља (у даљем тексту: Министарство).

Члан 3.
Приликом пријема захтева за упис у Регистар пружалаца услуга, Министарство проверава да ли је захтев правилно попуњен и да ли подаци који су унети у захтев одговарају подацима из приложене документације.
Правилно попуњен захтев заводи се у посебну евиденцију примљених захтева за упис у Регистар пружалаца услуга.
Одговорност за истинитост података и документације која се подноси ради уписа у Регистар пружалаца услуга сноси подносилац захтева.
На основу уредно поднетог захтева и решења министра надлежног за послове здравља биља у пољопривреди и шумарству (у даљем тексту: министар) о испуњености услова у погледу објеката, опреме и стручно оспособљеног кадра за пружање услуга у области заштите здравља биља и о упису у Регистар пружалаца услуга, Министарство врши упис подносиоца захтева у тај регистар.

III. САДРЖАЈ И ОБРАЗАЦ ЗАХТЕВА ЗА УПИС У РЕГИСТАР ПРУЖАЛАЦА УСЛУГА

Члан 4.
Захтев из члана 2. овог правилника садржи следеће податке:
1) врста и обим услуге из области заштите здравља биља и подручје на којем се те услуге обављају;
2) назив и седиште, број телефона, факс и електронску адресу подносиоца захтева;
3) име и презиме, адресу и јединствени матични број грађанина (у даљем тексту: ЈМБГ) за предузетника;
4) матични број и порески идентификациони број подносиоца захтева;
5) шифра делатности;
6) о одговорном лицу за пружање услуга у области заштите здравља биља;
7) о објекту (адреса, број телефона, намена и број просторија);
8) о опреми у зависности од врсте услуга у области заштите биља (врста опреме, број и друго);
9) о стручном кадру;
10) датум, потпис и печат подносиоца захтева.
Уз захтев из става 1. овог члана подноси се доказ:
1) да је подносилац захтева уписан у Регистар привредних субјеката;
2) о ПИБ-у;
3) о закупу објекта ако није у својини подносиоца захтева;
4) о стручној оспособљености кадрова за пружање услуга у области заштите здравља биља;
5) о уплаћеној административној такси и трошковима управног поступка, у складу са законом.
Подносилац захтева за упис у Регистар пружалаца услуга доставља оригинал или оверене копије исправа којима се доказују подаци из става 2. овог члана.
Захтев из става 1. овог члана подноси се на Обрасцу - Захтев за упис у Регистар пружалаца услуга у области заштите здравља биља, који је одштампан уз овај правилник и чини његов саставни део.

IV. САДРЖИНА РЕГИСТРА ПРУЖАЛАЦА УСЛУГА

Члан 5.
Регистар пружалаца услуга садржи:
1) редни број уписа у Регистар пружалаца услуга;
2) број из Регистра привредних субјеката;
3) назив, седиште, матични број, шифру делатности, број телефона и електронску адресу, као и име и презиме и ЈМБГ за предузетника;
4) врсту и обим услуга из области заштите здравља биља за коју је уписан у Регистар пружалаца услуга и подручје на којем се те услуге обављају;
5) порески идентификациони број;
6) податке о одговорном лицу за пружање услуга;
7) број и датум решења о испуњености услова у погледу објеката, опреме и стручно оспособљеног кадра за пружање услуга у области заштите здравља биља и о упису у Регистар пружалаца услуга и број и датум решења о брисању из Регистра пружалаца услуга.
Подаци из Регистра пружалаца услуга су јавни.

V. НАЧИН ВОЂЕЊА РЕГИСТРА ПРУЖАЛАЦА УСЛУГА

Члан 6.
Регистар пружалаца услуга успоставља и одржава Министарство.
Регистар се води као јединствена, централна, електронска база података за територију Републике Србије, у коју се приступа и подаци уносе и ажурирају, у складу са законом.

Члан 7.
Сваком пружаоцу услуга приликом уписа у Регистар пружалаца услуга додељује се јединствени регистарски број.
Пружалац услуга може да има само један регистарски број.
Регистарски број који је једном додељен не може се мењати.
Регистарски број који је додељен пружаоцу услуга не може бити додељен неком другом у случају да тај пружалац услуга престане да обавља делатност пружања услуга.

Члан 8.
Регистар пружалаца услуга води сe у електронској форми.
Регистар из става 1. овог члана може се водити и у облику регистарске књиге на основу података из Регистра пружалаца услуга у електронској форми.
На насловној страни регистарске књиге ставља се печат Министарства, назив регистра и редни број књиге.
Документа која се подносе уз захтев за упис чине саставни део Регистра пружаоца услуга и трајно се чувају у складу са прописима којима се уређује архивска грађа.

Члан 9.
У Регистар пружалаца услуга уписују се и промене података.
Пружалац услуга дужан је да сваку промену података пријави Министарству у року од 15 дана од дана настале промене и приложи доказе о томе.

Члан 10.
Увид у Регистар пружалаца услуга врши се уз обавезно присуство лица овлашћеног за вођење тог регистра.

VI. ЗАВРШНА ОДРЕДБА

Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-00130/2010-09
У Београду, 1. јула 2010. године
Министар,
др Саша Драгин, с.р.






