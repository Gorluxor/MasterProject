





На
основу члана 8. став 2. Закона о здравственој заштити животиња („Службени гласник
РС”, бр. 37/91, 50/92, 33/93, 52/93, 48/94, 53/95, 52/96 и 25/00),

Министар
пољопривреде, шумарства и водопривреде доноси



ПРАВИЛНИК

о начину спровођења мера
за сузбијање и искорењивање бруцелозе говеда, оваца, коза, свиња и паса

„Службени
гласник РС”, број 36 од
22. априла 2005.



НАПОМЕНА ИЗДАВАЧА: Престале су да важе одредбе Правилника у делу који се односи на
говеда (види члан 23. Правилника - 55/209-60).





Члан 1. 

Овим
правилником прописује се начин спровођења мера за сузбијање и искорењивање бруцелозе
говеда, оваца, коза, свиња и паса.

Члан 2. 

Оболелим
од бруцелозе сматрају се говеда, овце, козе, свиње и пси код којих се дијагностичким
испитивањима извршеним у научним и специјалистичким ветеринарским институтима, односно
на Факултету ветеринарске медицине, из секрета, екскрета, крви, органа или побачених
фетуса изолују узрочници бруцелозе (Бруцелла абортус, Бруцелла мелитенсис, Бруцелла
суис, Бруцелла овис и Бруцелла цанис) или се у крвном серуму узетом под надзором
ветеринарског инспектора потврдном методом утврди присуство специфичних антитела
против бруцела врста.

Код
запата говеда, оваца, коза и свиња, уз резултате дијагностичких испитивања, на бруцелозу
морају да указују и анамнестички, епизоотиолошки и клинички подаци.

Члан 3. 

Ако
се код говеда, оваца, коза и свиња на основу клиничких симптома (побачај, орхитис
и др.) посумња на бруцелозу, ветеринарски инспектор мора одмах наредити узорковање
крви и дијагностичка испитивања. 

Дијагностичка
испитивања на бруцелозу врше се применом брзих метода (брза серумска аглутинација
или флуоросцентна поларизација) и потврдних серолошких метода (ЕЛИСА тест, спора
серумска аглутинација или РВК), као и изолацијом узрочника.

Сумњивим
на бруцелозу сматрају се говеда, овце, козе и свиње код којих се применом брзих
метода, а затим, у случају позитивног налаза и ЕЛИСА тестом, утврди присуство антитела
против бруцела врста.

Члан 4.

Ако
се код оваца и коза које су боравиле на заједничким испашама са овцама, козама и
другим врстама животиња пореклом из различитих дворишта утврди бруцелоза, све животиње
се сматрају сумњивим и код њих се морају извршити дијагностичка испитивања. 

Члан 5.

У
дворишту или објекту у којем се сумња на бруцелозу говеда, оваца, коза и свиња предузеће
се мере прописане законом.

У
дворишту или објекту из става 1. овог члана, вршиће се, уз присуство ветеринарског
инспектора, поновно узимање парних узорака крви говеда, оваца, коза и свиња, који
се достављају на потврду дијагнозе научним и специјалистичким ветеринарским институтима
односно Факултету ветеринарске медицине. 

Члан 6. 

Дијагностичком
испитивању подлежу приплодна говеда, овце, козе и свиње старији од шест месеци,
најмање једном годишње.

У
зависности од епизоотолошке ситуације министар надлежан за послове ветеринарства
може утврдити обим дијагностичког испитивања других пријемчивих врста и категорија
животиња.

Члан 7. 

Дијагностичко
испитивање говеда, оваца, коза и свиња обавезно је у следећим случајевима:

1)
код побачаја (на узорцима секрета, екскрета и побачених фетуса) и по истеку 15 дана
од побачаја на узорцима крвних серума;

2)
ако се утврде клинички знаци бруцелозе;

3)
ако се приликом клања или патолошко-анатомског прегледа установе промене карактеристичне
за бруцелозу;

4)
ако се утврди бруцелоза код људи који су у непосредном контакту са животињама.

Члан 8. 

У
дворишту или објекту у којем је утврђена бруцелоза говеда, оваца, коза или свиња,
у зависности од раширености болести, после спровођења законом прописаних мера на
начин утврђен овим правилником, вршиће се и:

1)
убијање оболелих животиња на хуман начин и нешкодљиво уклањање лешева;

2)
клање односно убијање на хуман начин животиња код којих није утврђено присуство
антитела против бруцела врста;

3)
дијагностичко испитивање на бруцелозу свих пријемчивих животиња;

4)
дијагностичко испитивање свих пријемчивих животиња у двориштима и објектима које
су епизоотиолошко-епидемиолошки повезане са тим жариштем;

5)
кастрација свиња;

6)
дезинфекција зараженог објекта и зараженог дворишта, као и предмета са којима је
оболела животиња била у контакту; 

7)
дезинфекција и нешкодљиво уклањање (закопавањем) простирке, сламе и горњих слојева
земље где је боравила оболела животиња;

8)
паковање или дезинфекција и одлагање стајњака из заражених објеката на место до
кога животиње не могу доћи; дезинфекција течног измета (осоке) оболелих животиња;
забрана коришћења стајњака за ђубрење обрадивих површина;

9)
забрана коришћења пашњака.

Члан 9. 

Ако
се код паса применом брзих метода и спорог аглутинационог теста са 2-меркаптоетанолом
или изолацијом узрочника утврди бруцелоза (Бруцелла цанис), обавезна је кастрација
односно овариохистеректомија и лечење оболелих животиња.

Члан 10. 

После
спровођења мера за сузбијање и искорењивање бруцелозе на начин прописан овим правилником,
објекат и друга места на којима су боравила оболела говеда, овце, козе, свиње и
пси, као и опрема, предмети и транспортна средства који су били у контакту са оболелим
животињама морају бити механички очишћени и дезинфиковани од стране јавне ветеринарске
службе односно овлашћене ветеринарске службе уз присуство ветеринарског инспектора.

Поновно
коришћење пашњака на којима су боравила оболела говеда, овце и козе дозвољено је
по истеку најмање 60 дана од последњег боравка оболелих животиња.

Члан 11.

После
спровођења мера за сузбијање и искорењивање бруцелозе у зараженом дворишту 

или
објекту на начин прописан овим правилником, врши се серолошко испитивање крви свих
пријемчивих животиња у том дворишту односно објекту да би се утврдило да ли је болест
престала.

Члан 12. 

О
спроведеним мерама које су прописане овим правилником, министарству надлежном за
послове ветеринарства достављају се подаци о: називу општине, месту, власнику или
држаоцу животиња, врсти и броју животиња које су подвргнуте дијагностичком испитивању,
ознакама животиња, резултатима дијагностичких испитивања и врсти дезинфекционих
средстава која су коришћена у зараженом дворишту или објекту.

Члан 13.

Даном
ступања на снагу овог правилника престаје да важи Правилник о мерама за сузбијање
и искорењивање бруцелозе говеда, оваца, коза и свиња („Службени лист СФРЈ”, број
34/89).

Члан 14.

Овај правилник ступа
на снагу наредног дана од дана објављивања у „Службеном гласнику Републике Србије”.



Број
110-00-49/2005-09

У
Београду, 20. априла 2005. године

Министар,

Ивана
Дулић-Марковић, с.р.



