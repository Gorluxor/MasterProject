


	
	Zakon


	
			На основу члaна 19. Закона о Високом савету судства („Службени гласник РС”, бр. 116/08, 101/10, 88/11 и 106/15) и члана 38. Пословника о раду Високог савета судства („Службени гласник РС”, бр. 29/13, 4/16, 91/16, 24/17, 7/18, и 69/18), 
			Високи савет судства, на седници одржаној 18. јуна 2019. године, донео је
			ПРАВИЛНИК 
			о изостављању и замени (анонимизацији и псеудонимизацији) података у одлукама Високог савета судства
			„Службени гласник РС“, број 47 од 28. јуна 2019.
			OПШТЕ ОДРЕДБЕ
			Предмет уређења
			Члан 1.
			Овим правилником уређују се начин изостављања и замене података (у даљем тексту: „анонимизација и псеудонимизација”) у одлукама Високог савета судства (у даљем тексту: „Савет”) које се, у складу са законом који уређује заштиту података о личности, објављују или чине доступним јавности на неки од следећих начина:
			– на интернет презентацији Савета;  
			– објављивањем у публикацијама које издаје Савет (информаторима о раду и другим публикацијама);
			– објављивањем или чињењем доступним јавности на било који други начин.
			Одлуке на које се примењује Правилник
			Члан 2.
			Под одлуком Савета у смислу овог правилника подразумева се правноснажна одлука Савета и његових радних тела (даље: Одлуке Савета). 
			Појам анонимизације и псеудонимизације података у одлуци Савета
			Члан 3.
			Под анонимизацијом података у одлуци Савета подразумева се потпуно уклањање свих личних података, као и података о догађајима и доказима изведеним у поступцима пред Саветом и његовим радним телима.
			Под псеудонимизацијом одлуци Савета подразумева се замена података на начин да се они више не могу приписати одређеном лицу без употребе додатних информација. 
			Подаци који нису предмет анонимизације и псеудонимизације 
			Члан 4.
			У одлуци Савета не врше се анонимизиција и псеудонимизација података о државним органима, органима територијалне аутономије и локалне самоуправе, јавним предузећима и других правним лицима чији су оснивачи држава, територијална аутономија и локална самоуправа. 
			У одлуци Савета не врше се ни анонимизиција и псеудонимизација података о личности које се односе на: судије поротнике, записничаре, јавне тужиоце и њихове заменике, државне правобраниоце и њихове заменике, судске вештаке, судске тумаче и преводиоце, јавне бележнике, јавне извршитеље и адвокате, као и пуномоћнике и браниоце. 
			Минимум стандарда анонимизације и псеудонимизације података о личности у одлуци Савета
			Члан 5.
			Минимум стандарда анонимизације и псеудонимизације података о личности у одлуци Савета подразумева изостављање и замену података на основу којих је могуће идентификовати судију – учесника у поступку пред Саветом (даље: судија – учесник) или са њим повезано лице на основу чијих личних података би могао бити откривен идентитет судије – учесника.
			Под повезаним лицем, у смислу става 1. овог члана, подразумева се физичко лице на основу чијих се својстава (брачни друг, сродник, усвојилац/усвојеник, лице које живи у заједничком домаћинству са учесником итд.) може утврдити идентитет судије – учесника. 
			Под повезаним лицем, у смислу става 1. овог члана, подразумева се и правно лице преко чијих се података може утврдити идентитет судије – учесника. 
			Подаци о личности који су предмет анонимизације и псеудонимизације 
			Члан 6.
			У одлуци Савета анонимизују и псеудонимизују се подаци о личности учесника – судије, као и других лица у смислу члана 5. овог правилника, који се односе на: 
			– име и презиме;
			– датум, годину и место рођења; 
			– адресу (пребивалиште или боравиште); 
			– јединствени матични број грађана (ЈМБГ); 
			– број личне карте, пасоша, возачке дозволе, регистарске ознаке возила или друге личне исправе, и мрежне податке који би могли да доведу до откривања идентитета; 
			– биометријске податке1, генетске податке2, и податке о здравственом стању3;
			– и друге податке на основу којих судија-учесник може бити идентификован. 
			––––––––––––––
			1	Биометријски подаци означавају личне податке добијене посебном техничком обрадом у вези са физичким обележјима или обележјима понашања појединца која омогућују или потврђују јединствену идентификацију тог појединца, као што су фотографије лица или дактилоскопски подаци.
			2	Генетски подаци означавају личне податке који се односе на наслеђена или стечена генетска обележја појединца која дају јединствену информацију о физиологији или здрављу тог појединца и који су нарочито добијени анализом биолошког узорка дотичног појединца; нарочито анализом хромозома, дезоксирибонуклеинске киселине (ДНК) и рибонуклеинске киселине (РНК) или из анализе другог елемента који омогућава добијање једнако вредне информације.
			 3	Подаци о здравственом стању означавају личне податке који су повезани са физичким или менталним здрављем појединца, укључујући пружање здравствених услуга, којима се дају информације о његовом здравственом стању. (Према одредбама члана 4. тач. 13, 14. и 15. Уредбе ЕУ 2016/679).
			
			Минимум стандарда анонимизације и псеудонимизације при позивању на одлуке других органа у одлуци Савета
			Члан 7.
			У одлуци Савета која у образложењу садржи позивање на поступак или одлуку другог органа (судског, управног итд.) врши се анонимизација и псеудонимизација података из поступка или одлуке тог органа на основу којих би могао бити утврђен идентитет судије – учесника.
			Члан 8.
			У одлуци Савета која у образложењу садржи позивање на поступак или судску одлуку из  грађанске, привредне и управне области анонимизују се и псеудонимизују подаци о: 
			странкама (физичким лицима), њиховим пуномоћницима који нису адвокати, законским и статутарним заступницима, акционарима, члановима друштва и са њима повезаним лицима, представницима (члановима управног одбора, страним представницима у стечају, представницима запослених и сл.), умешачима, приватним предузетницима, извршним повериоцима и извршним дужницима ако су физичка лица, оштећенима, предлагачима и противницима предлагача ако су физичка лица, оставиоцима, наследницима, сведоцима, сродницима, блиским лицима и суседима странака. 
			Члан 9.
			У одлуци Савета која у образложењу садржи позивање на поступак или судску одлуку из кривичне и прекршајне области анонимизују се и псеудонимизују подаци о: окривљеном, оптуженом или осуђеном лицу, оштећеном као тужиоцу, приватном тужиоцу, оштећеном, оштећеном по предлогу, сведоку, пуномоћнику (физичком лицу), законском заступнику странке, сроднику, пријатељу, суседу странке. 
			Изузетно од става 1, не псеудонимизују и анонимизују се подаци о осуђеном лицу за кривична дела за која је правоснажном пресудом изречена казна затвора од најмање три године, за кривична дела против човечности и других добара заштићених међународним правом и за кривична дела организованог криминала. 
			Анонимизација и псеудонимизација података из посебних поступака
			Члан 10.
			У одлуци Савета која у образложењу садржи позивање на судски поступак или одлуку донету према малолетном учиниоцу кривичног дела анонимизују се и псеудонимизују подаци о малолетном учиниоцу, оштећеном, времену и месту критичног догађаја, сведоку, као и други подаци на основу којих би се могао утврдити идентитет судије – учесника.  
			У одлуци Савета која у свом образложењу садржи позивање на судски поступак или одлуку донету у области породичних и статусних предмета у којима су малолетници били учесници поступка анонимизују се и псеудонимизују сви подаци којима се задире у приватност учесника поступка. 
			У одлуци Савета која у образложењу садржи позивање на судски поступак или одлуку донету у поступку у којем је према закону искључена јавност, анонимизују се и псеудонимизују, поред података из члана 6. овог правилника, и сви подаци за које је законом, другим прописима и актима одређено да се чувају као тајна. 
			НАЧИНИ АНОНИМИЗАЦИЈЕ И ПСЕУДОНИМИЗАЦИЈЕ
			Начини анонимизације и псеудонимизације и евиденција
			Члан 11.
			Подаци из чл. 6, 7, 8, 9. и 10. овог правилника, анонимизују и псеудонимизују се изостављањем или заменом података, у зависности од тога у којем облику је одлука Савета. 
			Начин анонимизације и псеудонимизације из става 1 овог члана мора бити примењен доследно, тако да се идентитет судије-учесника, странке из поступка или одлуке другог органа на коју се позива одлука Савета не може одредити. 
			О анонимизованим и псеудонимизованим судским одлукама води се јединствена евиденција.
			Псеудонимизација података у одлукама Савета које постоје у електронском облику
			Члан 12.
			У одлукама Савета које постоје у електронском облику врши се псеудонимизација података. 
			Псеудонимизација имена и презимена врши се заменом са два иста велика слова (АА...), при чему се задржава својство тог лица у поступку, ако је исто наведено. 
			Свако следеће име и презиме лица које је наведено у одлуци Савета замењује се са два следећа иста велика слова, азбучним редоследом слова (АА, ББ...). 
			Псеудонимизација бројчаних и свих других података осим имена и презимена (електронске адресе, кућне адресе, ЈМБГ итд.) врши се заменом са три тачке (...), при чему се задржава ознака врсте тог податка, уколико је иста наведена. 
			Анонимизација података у одлукама Савета које постоје само у штампаном облику
			Члан 13.
			У одлукама Савета које постоје само у штампаном облику врши се анонимизација изостављањем података. 
			Изостављање података из става 1 овог члана врши се прекривањем црном бојом тако да се подаци који подлежу анонимизацији учине невидљивим, након чега се приступа фотокопирању или скенирању судске одлуке. 
			Код изостављања имена и презимена задржава се ознака својства тог лица у поступку, уколико је исто наведено. 
			Код изостављања бројчаних података и свих других података осим имена и презимена (електронске адресе, кућне адресе, ЈМБГ итд.) задржава се ознака тог податка, уколико је иста наведена. 
			Овлашћено лице за послове анонимизације и псеудонимизације
			Члан 14.
			Савет одређује лице или лица која у текућој години врше анонимизацију и псеудонимизацију одлука Савета.
			Примена Правилника
			Члан 15.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 110-00-11/2019-01
			У Београду, 18. јуна 2019. године
			Председник Високог савета судства,
			Драгомир Милојевић, с.р.
	

