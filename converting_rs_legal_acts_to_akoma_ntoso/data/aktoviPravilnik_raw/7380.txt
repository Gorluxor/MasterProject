


	
	Zakon

	


	
				На основу члана 38. став 4. Закона о безбедности и здрављу на раду („Службени гласник РС”, бр. 101/05 и 91/15),
				Министар за рад, запошљавање, борачка и социјална питања доноси 
				ПРАВИЛНИК 
				о програму усавршавања знања и другим питањима у вези са усавршавањем знања лица за безбедност и здравље на раду
				"Службени гласник РС", број 108 од 1. децембра 
				2017.
				Члан 1. 
				Овим правилником прописују се програм усавршавања знања и друга питања у вези са усавршавањем знања запосленог кога послодавац, у складу са прописима о безбедности и здрављу на раду, одреди за обављање послова лица за безбедност и здравље на раду (у даљем тексту: лице за безбедност и здравље на раду). 
				Члан 2. 
				Циљ континуираног стручног усавршавања знања лица за безбедност и здравље на раду јесте унапређење стручних компетенција за обављање послова, унапређење квалитета обављања послова и упознавање са ефикасним добрим праксама у области безбедности и здравља на раду. 
				Члан 3.
				Облици у којима се организује и спроводи програм стручног усавршавања могу бити: предавања, семинари, тренинзи, радионице, округли столови, конференције и сл.
				Члан 4.
				Стручним усавршавањем врши се унапређење знања на основу Програма усавршавања знања лица за безбедност и здравље на раду (у даљем тексту: Програм), који је одштампан у прилогу овог правилника и који чини његов саставни део.
				Члан 5.
				Програм је структурисан у две програмске области којима је обухваћен одређен број тема, које треба да буду флексибилне, односно прилагодљиве променама у области безбедности и здравља на раду.
				Члан 6.
				Стручно усавршавање лица за безбедност и здравље на раду спроводи се према Програму који обухвата следеће програмске области/целине, и то:
				1) Опште и посебне мере у области безбедности и здравља на раду – нови прописи и примери добре праксе;
				2) Начин и поступак процене ризика на радном месту и у радној околини – нови прописи и примери добре праксе.
				Члан 7.
				Организатор програма стручног усавршавања, учеснику издаје потврду о учешћу. 
				Учесник усавршавања је у обавези да чува потврду коју му изда организатор програма.
				Организатор чува документацију о спроведеном програму и издатим потврдама. 
				Члан 8.
				Овај правилник ступа на снагу осмог дана од дана објављивања у ,,Службеном гласнику Републике Србије”.
				Број 110-00-00012/2017-01 
				У Београду, 23. новембра 2017. године 
				Министар,
				Зоран Ђорђевић, с.р.
				 
				
				ПРИЛОГ
				Програм усавршавања знања лица за безбедност и здравље на раду
				Увод
				Овим програмом одређују се програмске области/целине континуираног усавршавања знања лица за безбедност и здравље на раду (у даљем тексту: усавршавање). 
				Програмом су дефинисани: циљна група, циљеви, очекивани исходи програма усавршавања, кључне тачке садржаја и облици и методе рада.
				Сви граматички облици мушког рода употребљени у овом програму односе се на особе оба пола.
				Програмска област/целина:
				1) Опште и посебне мере у области безбедности и здравља на раду – нови прописи и примери добре праксе;
				Циљ:
				Допринос квалитетнијој реализацији програма стручног усавршавања путем унапређења компетенција лица за безбедност и здравље на раду.
				Очекивани исходи: 
				Обнављање и усавршавање знања и вештина новинама из области које спадају у делокруг лица за безбедност и здравље на раду, ради одржавања и унапређења њихове стручности. 
				Садржај:
				Преглед нових прописа: међународни правни извори и систем безбедности и здравља на раду у Републици Србији.
				Опште мере безбедности и здравља на раду: објекти, просторије и простори намењени за рад; средства за рад; средства и опрема за личну заштиту на раду; ознаке за безбедност и здравље на раду. 
				Посебне мере безбедности и здравља на раду: приликом извођења грађевинских радова; при ручном преношењу терета; при коришћењу опреме за рад са екраном; услед ризика од експлозивних атмосфера; при излагању хемијским материјама, биолошким штетностима, азбесту, вибрацијама, буци, карциногенима и мутагенима. 
				Циљна група:
				Лица за безбедност и здравље на раду 
				Методе и технике:
				Интерактивна предавања, дискусија
				Програмска област/целина:
				2) Начин и поступак процене ризика на радном месту и у радној околини – нови прописи и примери добре праксе;
				Циљ:
				Допринос квалитетнијој реализацији програма стручног усавршавања путем унапређења компетенција лица за безбедност и здравље на раду.
				Очекивани исходи:
				Обнављање и усавршавање знања и вештина новинама из области које спадају у делокруг лица за безбедност и здравље на раду, ради одржавања и унапређења њихове стручности. 
				Садржај:
				Преглед нових прописа: међународни правни извори и систем безбедности и здравља на раду у Републици Србији.
				Начин и поступак процене ризика у складу са Правилником о начину и поступку процене ризика на радном месту и у радној околини и Смерницама за процену ризика EU ISBN (посебан нагласак на: препознавање и утврђивање опасности и штетности на радном месту и у радној околини; процењивање ризика у односу на опасности и штетности; утврђивање начина и мера за отклањање, смањење или спречавање ризика); Прегледи и провере опреме за рад и испитивања услова радне околине у складу са Правилником о поступку прегледа и провере опреме за рад и испитивања услова радне околине и стандардима који су подлога за извођење прегледа и провера. 
				Циљна група:
				Лица за безбедност и здравље на раду 
				Методе и технике:
				Интерактивна предавања, дискусија
	

