


	
	Zakon

	


	
				На основу члана 4. став 3. Закона о уџбеницима („Службени гласник РС”, број 68/15),
				Министар просвете, науке и технолошког развоја, доноси
				ПРАВИЛНИК
				о начину прилагођавања садржаја и/или формата уџбеника
				"Службени гласник РС", број 55 од 2. јуна 2017
				Предмет правилника
				Члан 1.
				Oвим правилником прописују се ближи услови у погледу начина прилагођавања садржаја и/или формата уџбеника и уџбеничког комплета за ученике са сметњама у развоју и инвалидитетом (у даљем тексту: прилагођени уџбеник).
				Прилагођени уџбеник
				Члан 2.
				Прилагођени уџбеник, у смислу овог правилника, је претходно по закону одобрени уџбеник коме је одговарајућим прилагођавањем садржаја и/или формата, односно писма и формата омогућена приступачност за ученике са сметњама у развоју, односно инвалидитетом, у складу са њиховим потребама и могућностима. 
				Члан 3.
				Прилагођени уџбеник може бити:
				1) штампан Брајевим писмом,
				2) штампан увећано на одговарајућем папиру,
				3) прилагођен у електронском облику,
				4) прилагођен за коришћење асистивне технологије.
				Члан 4.
				Прилагођавање уџбеника за слепе ученике врши се на Брајевом писму у штампаном облику или у одговарајућем електронском облику.
				Прилагођавање уџбеника за слабовиде ученике врши се увећањем штампе или у одговарајућем електронском облику.
				Прилагођавање уџбеника за ученике са моторичким сметњама врши се прилагођавањем уџбеника у електронском облику, израдом аудио уџбеника, односно штампањем уџбеника на чврстој подлози.
				Упутство за прилагођавање уџбеника у штампаној форми налази се у Прилогу 1, који је саставни део овог правилника.
				Члан 5.
				Издавач, у складу са потребама и могућностима ученика, припрема прилагођени уџбеник тако што делове његовог садржаја израђује у следећим електронским облицима: 
				1) текстуални,
				2) звучни,
				3) слика,
				4) видео.
				Прилагођени уџбеник за ученике са инвалидитетом и ученике са сметњама у развоју, односно за ученике који се образују по индивидуалном образовном плану, може бити израђен мултимедијално, односно као комбинација облика из става 1. овог члана правилника, и обезбеђује интерактивност ученику.
				По потреби наставник може користити садржаје из одобреног или прилагођеног уџбеника из ст. 1. и 2. овог члана, и прилагодити их у складу са потребама и могућностима ученика.
				Упутство за прилагођавање уџбеника из ст. 1. и 2. овог члана налази се у Прилогу 2, који је саставни део овог правилника.
				Члан 6.
				Електронски додатак уџбеника прилагођава се на начин који ученицима са сметњама у развоју и инвалидитетом омогућава његово несметано коришћење. 
				Упутство за прилагођавање електронског додатка уџбенику налазе се у Прилогу 3, који је саставни део овог правилника.
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00117/2017-07
				У Београду, 29. маја 2017. године
				Министар, 
				Младен Шарчевић, с.р.
				
				Прилози
				
				Прилог 1 - Упутство за прилагођавање уџбеника у штампаној форми
				


				Прилог 2 - Упутство за прилагођавање уџбеника у електронској форми
				


				Прилог 3 - Упутство за прилагођавање електронског додатка уџбенику
				


	

