
На основу члана 55. став 8. Закона о управљању отпадом („Службени гласник РС”, бр. 36/09 и 88/10),
Министар животне средине и просторног планирања доноси


ПРАВИЛНИК 
о начину и поступку управљања отпадним возилима
„Службени гласник РС“, број 98 од 24. децембра 2010.


I. УВОДНЕ ОДРЕДБЕ

Предмет

Члан 1.
Овим правилником ближе се прописује начин и поступак управљања отпадним возилима.

Циљ

Члан 2.
Управљање отпадним возилима врши се на начин којим се обезбеђују и осигуравају услови за:
1) спречавање настајања отпада од возила;
2) поновну употребу, рециклажу и друге облике поновног искоришћења таквих отпада, као и смањивања одлагања отпада;
3) унапређивање стандарда заштите животне средине од стране произвођача, увозника, дистрибутера, продаваца и крајњих корисника у току животног циклуса возила, а посебно при третману отпадних возила.

Значење израза

Члан 3.
Поједини изрази употребљени у овом правилнику имају следеће значење:
1) возило јесте свако возило категорије M1 (моторно возило за превоз путника која осим седишта возача имају још највише осам седишта или N1 (моторна возила за превоз терета чија највећа дозвољена масе није већа од 3,5 тона), моторно возило са три точка, осим моторних трицикала (категорије L5) и њихови неупотребљиви или одбачени делови; 
2) oтпадна, односно неупотребљива возила (у даљем тексту: отпадна возила) јесу моторна возила или делови возила која су отпад и која власник жели да одложи или је њихов власник непознат; 
3) субјекти управљања отпадним возилима јесу: произвођач, увозник и сакупљач отпадних возила, лице које врши третман ( укључујући сечење, уситњавање и расклапање возила), рециклажу отпадних возила, односно њихових делова и материјала или други оператер управљања отпадним возилима;
4) произвођач јесте правно лице или предузетник који производи моторна возила и ставља их на тржиште;
5) увозник јесте правно лице или предузетник који увози моторна возила и ставља их на тржиште; 
6) власник отпадног возила је физичко или правно лице које поседује отпадно возило настало његовом сопственом активношћу, као и правно или физичко лице чијом делатношћу стално или повремено настају отпадна возила и њихови саставни делови;
7) лице које врши сакупљање отпадних возила јесте правно лице или предузетник који има дозволу за обављање наведене делатности, у складу са законом;
8) лице које врши транспорт отпадних возила јесте правно лице или предузетник који има дозволу за обављање наведене делатности, у складу са законом;
9) лице које врши складиштење отпадних возила јесте правно лице или предузетник који има дозволу за обављање наведене делатности, у складу са законом;
10) лице које врши третман отпадних возила јесте правно лице или предузетник који има дозволу за обављање наведене делатности, у сладу са законом;
11) превенција смањења отпадних возила јесу мере предузете са циљем смањења количине отпадних возила, саставних делова и материјала од којих су направљена моторна возила и смањење негативних утицаја по животну средину који настају као последица стварања отпадних возила;
12) поновна употреба отпадних возила јесте поступак при коме се делови отпадних возила користе за првобитну намену за коју су били израђени;
13) третман отпадних возила јесте сваки поступак расклапања, сечења, уситњавања, искоришћења или припреме за одлагање уситњеног отпада, који се врши у постројењу за третман отпада, као и сваки други поступак искоришћења и/или одлагања отпадних возила и њихових делова; 
14) информације о расклапању моторних возила јесу све информације потребне за правилни, и за животну средину прихватљиви, третман отпадних возила које је произвођач дужан да стави на располагање лицу које врши третман отпадних возила. Произвођачи возила и компоненти стављају ове информације на располагање постројењима за третман отпада у облику приручника или електронским путем (нпр. на CD-ROM-у или путем интернета);
15) машина за сечење и уситњавање јесте уређај који се користи за сечење и уситњавање отпадног возила, укључујући директно добијање метала за поновну употребу;
16) постројење за третман отпадних возила јесте техничка јединица у којој се врши демонтажа и издвајање опасних материја и неметала сечење и уситњавање моторних возила и раздвајање обoјених метала од металних отпадака;
17) рециклажа отпадних возила јесте поновна прерада отпадних возила у производном процесу за првобитну или другу намену, осим у енергетске сврхе;
18) Поновно искоришћење у енергетске сврхе је коришћење сагорљивог отпада за производњу енергије директним спаљивањем са или без присуства друге врсте отпада, али уз искоришћење енергије;
19) одлагање јесте сваки поступак или метода одлагања отпада (D операција) у складу са законом о управљању отпадом, а који је одговарајући или се може користити за одлагање отпадака и остатака након третмана, односно рециклаже отпадних возила;
20) опасне супстанце јесу супстанце које се сматрају опасним у складу са законом којим се уређују хемикалије;
21) документ о кретању опасног отпада јесте посебан документ који попуњава власник отпадних возила, лице које врши сакупљање отпадних возила, лице које врши транспорт, лице које врши складиштење или лице које врши третман отпадних возила приликом преузимања отпадних возила, у складу са посебним прописом.

Примена

Члан 4.
Овај правилник примењује се на возила и отпадна возила, укључујући уграђене компоненте и материјале без обира на начин сервисирања возила или поправке током коришћења и да ли је возило опремљено компонентама које је испоручио произвођач или другим компонентама које се уграђују као резервни делови.
На моторна возила са три точка примењују се одредбе овог правилника које се односе на сакупљање, складиштење (привремено складиштење) и третман.
Одредбе овог правилника примењују се не доводећи у питање постојеће прописе, посебно у погледу стандарда безбедности, емисија у ваздух, контроле буке, заштите земљишта и вода.
Изузетно од одредбе става 1. овог члана одредбе овог правилника не односе се на неупотребљиве или одбачене делове возила за које је начин и поступак управљања уређен посебним прописима. 
Одредбе овог правилника не примењују се на возила од историјског значаја, колекционарске примерке и „олдтајмере” или су намењена музејима, ако су на правилан и еколошки прихватљив начин припремљена за поновно искоришћење или растављена на делове.

II. НАЧИН И ПОСТУПАК УПРАВЉАЊА ОТПАДНИМ ВОЗИЛИМА

Управљање отпадним возилима

Члан 5.
Управљање отпадним возилима и њиховим деловима је скуп мера које обухватају сакупљање, транспорт, складиштење и третман отпадних возила и одлагање отпада и остатака након третмана отпадa.

Опасне материје у возилима

Члан 6.
При производњи моторних возила и резервних делова или опреме за моторна возила предузимају се мере којима се обезбеђује:
1) ограничавање употребе опасних материја у возилима и смањење њихове количине у највећој могућој мери, тако да се спречава њихово испуштање у животну средину, повећава могућност поновне употребе и рециклаже и онемогућава одлагање опасног отпада;
2) конструкција и производња нових возила у којима се у потпуности води рачуна и oмогућује лакше растављање, поновна употреба и третман, а посебна рециклажа отпадних возила, саставних делова и материјала;
3) уградња већих количина рециклираног материјала у возила и друге производе и развој тржишта рециклираних материјала. 
Опасне материје из става 1. овог члана морају бити јасно означене и морају се издвојити пре третмана отпадног возила. 
Моторна возила и резервни делови који садрже олово, живу, кадмијум и шестовалентни хром не могу се производити и увозити, осим за материјале и компоненте дате у Прилогу 1. – Материјали и компоненте отпадних возила који се могу производити и увозити, који је одштампан уз овај правилник и чини његов саставни део.
Пластични саставни делови и материјали моторних возила треба да буду погодни за поновну употребу и поновно искоришћење и у складу са међународним стандардима за њихово обележавање који су дати у Прилогу 2. – Означавање и идентификација пластичних саставних делова и материјала у моторном возилу, који је одштампан уз овај правилник и чини његов саставни део. 

Предаја отпадних возила

Члан 7.
Власник отпадног возила предаје отпадна возила лицу које врши сакупљање отпадних возила и/или лицу које врши транспорт отпадних возила и/или лицу које врши складиштење отпадних возила, односно лицу које врши третман отпадних возила.
Власник отпадног возила, лице које врши сакупљање, лице које врши транспорт, лице које врши складиштење и лице које врши третман отпадних возила попуњавају Документ о кретању опасног отпада. Власник отпадног возила предаје отпадно возило у целини, односно са свим основним саставним деловима моторног возила, укључујући мотор и каросерију, точкове, аутомобилске гуме, батерије, акумулаторе и др. 
Приликом предаје отпадног возила, власник отпадног возила из става 2. овог члана не плаћа накнаду лицу које врши сакупљање отпадних возила и/или лицу које врши транспорт отпадних возила и/или лицу које врши складиштење отпадних возила и/или лицу које врши третман отпадних возила.
Ако је власник отпадног возила непознат, сакупљање и предају возила обезбеђује јединица локалне самоуправе у складу са одлуком којом је уређен поступак сакупљања и предаје отпадних возила на њеној територији. 
Ако на територији јединице локалне самоуправе нема регистрованог лица које врши сакупљање, односно третман отпадних возила, јединица локалне самоуправе предаје отпадна возила непознатих власника лицу које врши сакупљање отпадних возила или лицу које врши третман отпадних возила, на основу јавног позива.
Уз отпадно возило предаје се копија саобраћајне дозволе, односно записник комуналне инспекције ако је возило непознатог власника, односно записник о увиђају саобраћајне незгоде ако је отпадно возило настало у саобраћајној незгоди.

Сакупљање отпадних возила

Члан 8.
Лице које врши сакупљање отпадних возила:
1) обезбеђује место доступно за преузимање отпадног возила;
2) преузима отпадно возило од власника, односно јединице локалне самоуправе;
3) води евиденцију о сакупљеним и предатим количинама отпадних возила или њихових делова.
Лице које врши сакупљање отпадних возила преузето возило предаје лицу које врши складиштење отпадних возила и/или лицу које врши третман отпадних возила уз попуњени Документ о кретању опасног отпада, копију саобраћајне дозволе, записник комуналне инспекције, односно записник о увиђају саобраћајне незгоде, у складу са законом. 

Складиштење отпадних возила

Члан 9.
Лице које врши сакупљање отпадних возила мора да има обезбеђено складиште за сакупљенa отпаднa возила.
У складишту отпадних возила није дозвољено расклапање отпадних возила и одстрањивање течности, односно третман отпадних возила и њихових делова.
Отпадна возила у складишту се не могу слагати једно на друго и морају се складиштити на начин да се не оштете делови моторних возила који садрже течности или делови који се могу поново употребити.
Сакупљени делови отпадних возила посебно се складиште и обележавају у складу са законом којим се уређује управљање отпадом.
Складиште отпадних возила мора да има нарочито:
1) непропусну подлогу са опремом за сакупљање просутих течности и средствима за одмашћивање;
2) систем за потпуни контролисани прихват зауљене атмосферске воде са свих површина (манипулативне површине, паркинг и др.), њихов предтретман у сепаратору масти и уља и редовно пражњење и одржавање сепаратора;
3) систем за заштиту од пожара, у складу с посебним прописима. 

Транспорт отпадних возила

Члан 10.
Транспорт отпадних возила и њихових делова за које постоји могућност неконтролисаног испуштања течности или расипања делова који представљају опасност по животну средину, врши се у складу са прописима којима се уређује транспорт опасних материја и дозволом издатом од стране надлежног органа, у складу са законом. 

Третман отпадних возила

Члан 11.
Лице које врши третман отпадних возила преузима отпадна возила од сакупљача без накнаде. 
Лице које врши третман отпадних возила, приликом преузимања од лица које врши сакупљање отпадних возила или власника отпадних возила попуњава Документ о кретању опасног отпада 
Лице које врши третман отпадног возила или његових делова поступа према информацијама произвођача о расклапању моторних возила и могућностима поновне употребе. 
Лице које врши третман отпадних возила: 
1) врши издвајање опасних материја и компоненти из отпадног возила и обезбеђује њихову класификацију ради даљег третмана или одлагања;
2) врши третман отпадних возила у складу са дозволом издатом од стране надлежног органа;
3) обезбеђује предају делова отпадних возила, опасних материја и компоненти (акумулатора, гума, уља и др.), за чији третман нема дозволу, другим лицима која имају дозволу надлежног органа; 
4) обезбеђује одлагање отпада који се не може прерадити, уз претходну сагласност надлежног органа у складу са законом;
5) доставља потврду о расклапању отпадног возила уз регистарску таблицу органу надлежном за регистрацију возила, на обрасцу који је одштампан уз овај правилник и чини његов саставни део;
6) истиче листу отпада за чији третман има дозволу на улазу у постројење за третман. 
Поновна употреба, третман и рециклажа отпадних возила врши се у складу са детаљним захтевима за поновну употребу, третман и рециклажу који су дати у Прилогу 3. – Детаљни захтеви у вези са поновном употребом, третманом и рециклажом отпадних возила, који је одштампан уз овај правилник и чини његов саставни део.

Постројење за третман отпадних возила

Члан 12.
Постројење за третман отпадних возила мора да има нарочито:
1) место где се врши расклапање мора да има непропусну подлогу са опремом за сакупљање просутих течности, сепаратором уља и масти и средствима за одмашћивање;
2) да има одговарајуће затворено складиште за одлагање резервних делова, као и складиште са непропусном подлогом и затвореним контејнерима за замашћене делове;
3) одговарајуће посуде са поклопцима за чување акумулатора, филтера и кондензатора који садрже PCB/PCT;
4) одговарајуће затворене посуде или резервоаре за одвојено чување течности и то: горива, моторног уља, уља мењача, уља из диференцијала, хидрауличног уља, течности из хладњака, антифриза, уља из система за кочење, киселине из акумулатора, течности из клима уређаја и све друге течности и опасне материје које су садржане у отпадном возилу;
5) уређај за пречишћавање отпадних вода, укључујући атмосферску канализацију;
6) одговарајући систем за спречавање загађења ваздуха у складу са посебним прописом; 
7) одговарајуће складиште за отпадне гуме;
8) машину за сечење и уситњавање металног отпада и машину за пресовање;
9) систем за заштиту од пожара и експлозија у складу са посебним прописима.
Посуде и резервоари из става 1. тач. 3) и 4) овог члана обележавају се у складу са посебним прописом којим се уређује обележавање опасних и других материја.
Постројење за третман отпадних возила мора да испуњава услове утврђене законом и другим прописима, а нарочито у погледу мера за спречавање, смањење и отклањање могућих штетних утицаја на животну средину.

Издвајање опасних материја из отпадних возила

Члан 13.
Лице које врши третман отпадних возила, по преузимању отпадног возила, ставља ван функције, на основу инструкција произвођача акумулатор, потенцијално експлозивне делове и резервоар течног гаса и приступа њиховом издвајању, ако је уграђен у возило (фаза издвајања опасних материја).
Лице из става 1. овог члана издваја из отпадног возила неоштећене делове отпадног возила који се могу поновно употребити.
Листа делова од којих зависи техничка исправност моторног возила, а који се не могу да даље продавати као резервни делови дата је у Прилогу 4. – Листа резервних делова од којих зависи техничка исправност моторних возила, који је одштампан уз овај правилник и чини његов саставни део.
Из отпадног возила издваја се и одвојено складишти:
1) гориво;
2) моторно уље;
3) уље у диференцијалу;
4) уље у мењачу, 
5) хидраулично уље;
6) течности за хлађење;
7) течност из система за кочење;
8) уље у амортизеру;
9) течност у клима уређају;
10) и друге течности и опасне материје.
Изузетно од става 4. овог члана, ако се делови отпадног возила поновно употребљавају, не врши се издвајање течности.

Издвајање компоненти из отпадног возила

Члан 14.
Пре третмана отпадног возила уситњавањем, из расклопљеног отпадног возила издвајају се делови које након уситњавања није могуће издвојити, и то:
1) катализатор;
2) метални делови који садрже бакар, алуминијум и магнезијум, уколико се не могу издвојити током самог процеса уситњавања;
3) гуме од моторних возила (пнеуматске гуме);
4) гумени делови и делови од пластичних материјала, уколико се не могу издвојити током самог процеса уситњавања;
5) стакла, уколико се не могу издвојити током самог процеса уситњавања.

Одлагање отпада и остатака након третмана

Члан 15.
Отпадна возила не могу се одлагати на депонију и спаљивати. 
Отпаци и остаци отпадних возила, након третмана, односно рециклаже, могу се одлагати у складу са законом којим се уређује управљање отпадом и прописом којим се уређује депоновање отпада. 
Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-166/2010-05
У Београду, 15. децембра 2010. годинe
Министар, 
др Оливер Дулић, с.р.


Прилог 1.

МАТЕРИЈАЛИ И КОМПОНЕНТЕ ОТПАДНИХ ВОЗИЛА КОЈИ СЕ МОГУ ПРОИЗВОДИТИ И УВОЗИТИ 






Материјали и компоненте

Обим и датум престанка изузећа

Обавеза означавања или другачијег обележавања у складу са чланом 6. став 2. овог правилника


Олово као елемент у легурама


1. Челик за машинску обраду и галванизовани челик који садржи до 0,35% масеног удела олова








2. (а) Алуминијум са масеним уделом олова до 1,5%

1. јули 2008. године



2. (б) Алуминијум са масеним уделом олова до 0,4%




3. Легура бакра која садржи до 4% масеног удела олова




4. Лежајеви и клипови

1. јули 2008. године







Олово и једињења олова у компонентама


5. Акумулатори


Х


6. Амортизери


Х






7. (а) Средства за вулканизацију и стабилизатори за еластомере који се користе за транспорт флуида и за примену у погонском систему, која садрже до 0,5% масеног удела олова

1. јули 2006. године



7. (б) Везивна средства за еластомере за примену у погонском систему, која садрже до 0,5% масеног удела олова




8. Легура за лемљење на електронским штампаним картицама и другим електричним деловима


Х 1) 


9. Бакар у фрикционим материјалима облога кочница који садрже више од 04%масеног удела олова 

1. јули 2007. године 

Х 


10. Лежишта вентила

Типови мотора произведени пре 1. јула 2003.: 1. јула 2007. године



11. Електричне компоненте које садрже олово са стакленом или керамичком подлогом, осим стакла за сијалице и заштитног слоја у свећицама за паљење


Х 2) 
(за компоненте осим пиезо елемената у моторима) 


12. Пиротехнички иницијатори

Тип возила хомологован пре 1. јула 2006. године и резервни упаљачи за ова возила



Шестовалентни хром


13. (а) Антикорозионе превлаке

1. јули 2007. године



13. (б) Антикорозионе превлаке за завртње и матице за склапање шасије

1. јули 2008. године



14. Апсорпциони хладњаци у возилима за камповање


Х


Жива






15. Живине акумулаторске лампе и показивачи на инструмент табли


Х


Кадмијум


16. Дебелослојни лепкови

1. јули 2006. године



17. Акумулатори за возила на електрични погон

После 31. децембра 2008. године Ni Cd акумулатори се могу стављати на тржиште само као резервни делови за возила која су стављена на тржиште пре тога датума

Х


18. Оптичке компоненте у стакленим матрицама које се користе у системима за помоћ возачу

1. јули 2007.

Х

1) расклапање ако се, у односу на тачку 11, прекорачи средња количина отпада од 60 g/возилу. Ова одредба се не односи на електронске уређаје који нису оригинално уграђени од стране произвођача
2) расклапање ако се, у односу на тачку 8, прекорачи средња количина отпада од 60 g/возилу. Ово се не односи на електронске уређаје који нису оригинално уграђени од стране произвођача


Напомена:
– Дозвољена је максимална вредност концентрације до 0,1% масеног удела по хомогеном материјалу за олово, шестовалентни хром и живу, а до 0,01% масеног удела по хомогеном материјалу за кадмијум.
– Поновна употреба делова возила која су већ била на тржишту на дан истека изузећа, дозвољена је без ограничења.
– Резервни делови пласирани на тржиште после 1. јула 2003. године који су коришћени за возила која су пласирана на тржиште пре 1. јула 2003. године изузимају се од обавезе из члана 6. став 3. овог правилника. Бриши 8 а друга страна 2



Прилог 2.


ОЗНАЧАВАЊЕ И ИДЕНТИФИКАЦИЈА ПЛАСТИЧНИХ САСТАВНИХ ДЕЛОВА И МАТЕРИЈАЛА У МОТОРНОМ ВОЗИЛУ

За означавање и идентификацију пластичних делова и материјала моторних возила масе веће од 100 грама примењује се следећа номенклатура: 
– SRPS ISO 1043-1 Пластика – ознаке и скраћени називи. Део 1.: Основни полимери и њихове посебне карактеристике
– SRPS G.C0.012 Пластика – ознаке и скраћени називи. Део 2.: Пунила и појачивачи. 
За означавање и идентификацију делова еластомера и материјала у моторним возилима масе веће од 200 грама примењује се следећа номенклатура: 
– SRPS ISO 1629 Каучук и латекси – Номенклатура. Ово се не примењује на гуме моторних возила. 
Знакови „&lt;” и „&gt;” који се користе у ISO стандардима могу се заменити заградама. 


Прилог 3.

ДЕТАЉНИ ЗАХTЕВИ У ВЕЗИ СА ПОНОВНОМ УПОТРЕБОМ, ТРЕТМАНОМ И РЕЦИКЛАЖОМ ОТПАДНИХ ВОЗИЛА

Операције третмана треба да постигну следећу ефективност поновне употребе, третмана и рециклаже:
1. Поновну употребу и третман најмање 85 % просечне масе сакупљеног отпадног возила током године и поновну употребу и рециклажу најмање 80 % просечне масе сакупљеног отпадног возила током године, након 1. јануара 2015. године
2. Поновну употребу и третман најмање 95 % просечне масе сакупљеног отпадног возила током године и поновну употребу и рециклажу најмање 85 % просечне масе сакупљеног отпадног возила током године, након 1. јануара 2019. године.
Ови захтеви не примењују се на моторна возила на три точка и на возила за посебне намене. 


Прилог 4.

ЛИСТА РЕЗЕРВНИХ ДЕЛОВА ОД КОЈИХ ЗАВИСИ ТЕХНИЧКА ИСПРАВНОСТ МОТОРНИХ ВОЗИЛА 

Листа резервних делова од којих зависи техничка исправност моторних возила, који не могу да се продају као резервни делови, чине уређаји и делови возила према следећим критеријумима:
1) делови чије неисправно функционисање директно утиче на безбедно управљање возилом или било какве друге ризике за путнике и трећа лица;
2) делови чије неисправно функционисање не може бити откривено од стране возача довољно брзо да заустави кретање возила или спречи настајање саобраћајне незгоде.
Резервни делови од којих зависи техничка исправност моторних возила јесу:
1) уређаји за заустављање:
– радна кочница; 
– кочиона пумпа/цилиндар; 
– дискови/добоши;
– клешта (чељуст) комплетна; 
– педала радне кочнице; 
– цевоводи;
– уже (сајла) паркирне кочнице; 
– полуга паркирне кочнице. 
2) уређаји за управљање:
– горње и доње вратило; 
– каблови ремена и ременици; 
– црево серво уређаја; 
– компоненте система серво управљања. 
3) делови предњег и задњег ослањања:
– полуге/главне виљушке са одговарајућим лежајевима; 
– попречна рамена (упорне споне); 
– заједничке виљушке (у прикључку);
– стабилизациона полуга/уздужна полуга; 
– носачи и делови; 
– амортизери. 
4) преносни механизам:
– осовина возила;
5) други уређаји и делови возила:
– цевоводи система за снабдевање возила;
– спољашња пумпа за гориво; 
– сигурносни систем (сигурносни појасеви, предзатезачи, ваздушни јастуци).


