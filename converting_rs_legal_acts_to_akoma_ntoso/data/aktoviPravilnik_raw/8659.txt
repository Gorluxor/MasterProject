


	
	Zakon


	
	На основу члана 37. Закона о јавним агенцијама („Службени гласник РС”, бр.18/05 и 81/05) и на основу члана 225. став 1. Закона о безбедности саобраћаја на путевима („Службени гласник РС”, бр. 41/09, 53/10 и 101/11), 
	
	Управни одбор Агенције за безбедност саобраћаја, доноси
	
	ПРАВИЛНИК
	о организацији семинара унапређења знања, спровођењу испита провере знања и вођењу Регистра издатих дозвола (лиценци) за инструктора вожње
	
	"Службени гласник РС", број 58 од 13. јуна 
	2012.
	
	Члан 1.
	Овим правилником се прописују евиденције о организацији обавезних семинара унапређења знања, полагању испита провере знања и вођење Регистра издатих дозвола (лиценци) за инструкторе вожње.
	Члан 2.
	Инструктор вожње уз Захтев за издавање дозволе (лиценце) за инструктора вожње на Обрасцу 1, који је одштампан уз овај правилник и чини његов саставни део, прилаже:
	1) доказ о положеном испиту за возача инструктора или доказ о стеченој (јавној школској исправи) школској дипломи за инструктора вожње одговарајуће категорије, 
	
	2) фотокопију лекарског уверења о здравственој способности,
	3) доказ да у последње четири године није правноснажно осуђиван за кривична дела: тешка дела против безбедности јавног саобраћаја, из групе против живота и тела, против службене дужности, као и да се против њега не води истрага за ова кривична дела, односно није подигнута оптужница за ова кривична дела,
	4) фотокопију личне карте,
	5) фотокопију возачке дозволе,
	6) две идентичне фотографије у боји, димензија 25x30mm, које нису старије од шест месеци и
	7) доказ о уплати трошкова за издавање дозволе (лиценце) за инструктора вожње, по важећој тарифи. 
	
	Члан 3.
	У року од седам дана од одржаног обавезног семинара унапређења знања, руководилац семинара Агенцији доставља извештај који садржи најмање следеће податке: датум, место и време одржавања семинара, назив и шифра семинара, тематске области обухваћене семинаром, име и презиме извођача садржаја на семинару, име и презиме и број дозволе (лиценце) присутних инструктора вожње и напомену.
	Члан 4.
	Председник и чланови испитне комисије за полагање испита провере знања за обнављање дозволе (лиценце) морају испуњавати следеће услове: 
	
	1) да имају најмање високу стручну спрему саобраћајне струке – смер друмски саобраћај или најмање високу стручну спрему друге струке чијим је студијским програмом обухваћена бар једна област прописана чланом 239. став 1. Закона о безбедности саобраћаја на путевима (у даљем тексту: Закон),
	2) да имају најмање пет година радног искуства у области безбедности саобраћаја на путевима, 
	
	3) да имају више од десет година возачку дозволу за возила најмање B категорије и
	4) да у последње четири године нису правноснажно осуђивани за кривична дела: тешка дела против безбедности јавног саобраћаја, из групе против живота и тела, против службене дужности као и да се против њих не води истрага за ова кривична дела, односно није подигнута оптужница за ова кривична дела.
	Агенција за безбедност саобраћаја (у даљем тексту: Агенција) води евиденције о раду председника и чланова испитне комисије за полагање испита провере знања за обнављање дозволе (лиценце).
	Члан 5.
	Инструктор вожње уз Захтев за обнављање дозволе (лиценце) за инструктора вожње на Обрасцу 1, који је одштампан уз овај правилник и чини његов саставни део, прилаже:
	1) евиденциону књижицу инструктора вожње,
	2) фотокопију лекарског уверења о здравственој способности,
	3) две идентичне фотографије у боји, димензија 25x30mm, које нису старије од шест месеци и
	4) доказ о уплати трошкова за издавање дозволе (лиценце) за инструктора вожње, по важећој тарифи.
	Члан 6.
	Замена дозволе (лиценце) за инструктора вожње врши се у случају изгубљене, украдене, оштећене или уништене дозволе (лиценце), односно допуне дозволе (лиценце) за инструктора вожње другом категоријом или категоријама. 
	
	Инструктор вожње уз Захтев за замену дозволе (лиценце) за инструктора вожње на Обрасцу 1, који је одштампан уз овај правилник и чини његов саставни део, прилаже:
	1) дозволу (лиценцу) за инструктора вожње, осим у случају ако је дозвола (лиценца) изгубљена или украдена,
	2) изјаву о разлозима и околностима због којих се тражи замена дозволе (лиценце) за инструктора вожње, потписана од стране подносиоца захтева,
	3) оверену фотокопију стечене (јавне школске исправе) школске дипломе за инструктора вожње за другу (додатну) категорију или категорије, у случају допуне и
	4) доказ о уплати трошкова за издавање дозволе (лиценце) за инструктора вожње, по важећој тарифи.
	У обрасцу замењене дозволе (лиценце) за инструктора вожње преписује се датум издавања и рок важења из претходно издате дозволе (лиценце).
	Заменом дозволе (лиценце) за инструктора вожње, претходно издата дозвола (лиценца) сматра се неважећом и не може се користити.
	Изгубљена или украдена дозвола (лиценца) за инструктора вожње оглашава се неважећом.
	Члан 7.
	Примљени захтеви за издавање, односно обнављање, односно замену дозволе (лиценце) за инструктора вожње и подаци о издатим дозволама (лиценцама) евидентирају се у Регистру издатих дозвола (лиценци) за инструктора вожње (у даљем тексту: Регистар) који води Агенција.
	Регистар се састоји из досијеа инструктора вожње и регистра у електронском облику.
	Досије инструктора вожње чине захтеви за издавање, односно обнављање, односно замену дозволе (лиценце) за инструктора вожње и уз њих приложени докази. 
	
	Електронски регистар издатих дозвола (лиценци) за инструктора вожње садржи најмање: редни број, ЈМБГ инструктора вожње, име (име једног родитеља) презиме и пребивалиште инструктора вожње, датум и место рођења инструктора вожње, податке о првом издавању дозволе (лиценце) за инструктора вожње (врста/издавалац јавне исправе, број и датум издавања јавне исправе, број/серијски број дозволе (лиценце) за инструктора вожње, категорије за које је дозвола (лиценца) за инструктора вожње издата, датум издавања дозволе (лиценце) за инструктора вожње, број/серијски број евиденционе књижице инструктора вожње и датум издавања евиденционе књижице инструктора вожње), податке о испиту провере знања (датум и место полагања испита провере знања и оцена на испиту провере знања), податке о обнављању дозволе (лиценце) за инструктора вожње (редни број, датум обнављања, серијски број дозволе (лиценце) за инструктора вожње, серијски број евиденционе књижице за инструктора вожње и датум истека важности), податке о замени дозволе (лиценце) за инструктора вожње (редни број, разлог замене, датум замене, серијски број дозволе (лиценце) за инструктора вожње, допуњена категорија и датум истека важности), податке о одузимању дозволе (лиценце) за инструктора вожње (датум и разлог одузимања) и рубрику за напомену. 
	
	Регистар се чува трајно.
	Члан 8. 
	Правно лице које се ангажује у складу са чланом 9. став 4. Закона мора бити материјално и стручно оспособљено да организује и извршава поједине послове, као и да поседује кадровске, просторне, организационе, материјално – техничке и друге услове за квалитетно обављање тих послова.
	Ближи услови које мора испунити правно лице из претходног става одређују се у тексту јавног позива.
	Са правним лицем из става 1. овог члана потписује се уговор о ангажовању.
	О ангажовању и активностима правних лица из става 1. овог члана Агенција води одговарајуће евиденције.
	Члан 9. 
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 221-011-005/2012-01
	У Београду, 11. маја 2012. године 
	
	Председник Управног одбора
	Агенције за безбедност саобраћаја,
	проф. др 
	Милан Јанић, с.р.
	
	
	
	
	
	

