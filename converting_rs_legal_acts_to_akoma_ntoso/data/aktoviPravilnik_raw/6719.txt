


	
	Zakon


	
			На основу члана 15. став 2. Закона о евиденцијама и обради података у области унутрашњих послова („Службени гласник РС”, број 24/18),
			Министар унутрашњих послова доноси
			ПРАВИЛНИК
			o методологији рада и начину приступа подацима и заштите националног система ТЕТРА, система мобилних радио комуникација и критичне инфраструктуре
			"Службени гласник РС", број 55 од 2. августа 2019.
			Члан 1.
			Овим правилником ближе се прописују методологија рада и начин приступа подацима и заштите националног система ТЕТРА, система мобилних радио комуникација и критичне инфраструктуре.
			Члан 2.
			Под методологијом рада подразумева се начин управљања, планирања и  коришћења система заштићених мобилних радио комуникација (радио комуникација у оквиру које се обавља групни позив, индивидуални позив, хитни позив, диспечер – позив према свима, пренос видео садржаја, пренос текстуалних података, пренос података, радио комуникација и повезивање са фиксном и мобилном телефонијом, ГПС позиционирање радио терминала, online упити из евиденција података у оквиру  јединственог информационог система) и одбрана од ометања у том систему, као и план расподеле говорних група, позивних знакова корисницима ТЕТРА система и ЛТЕ широкопојасне мреже тако да оне раде независно једна од друге.
			Члан 3.
			Национална широкопојаснa мобилнa мрежa омогућава овлашћеним корисницима да преко радио терминала, а путем наменских апликација приступе одређеним базама података. За коришћење мобилних терминала могу се користити важећи  сертификати МУП-а.
			За комуникацију између кор мреже и базних станица може се користити систем специјалних веза.
			Члан 4.
			Организациона јединица министарства надлежна за радио комуникације обезбеђује неопходне услове и предузима мере за несметано функционисање и заштиту мобилних радио система.
			Члан 5.
			Радио терминал се користи за остваривање радио комуникације у редовним и ванредним ситуацијама.
			Радио терминал је електромеханички уређај (радио уређај) који служи за пренос информација, говора и података.
			Радио емисиони уређај је предајник који ради на прописаним фреквенцијама.
			Радиоемисиони уређаји су базне станице и репетитори.
			Члан 6.
			Евидентирање радио комуникације која се обавља коришћењем радио терминала врши се регистрофоном.
			Комуникација остварена у мобилном радио систему евидентира се у системски журнал.
			Члан 7.
			Критичну инфраструктуру чине сви радиоемисиони и телекомуникациони уређаји неопходни за непрекидан  рад радио терминалних уређаја.
			Члан 8.
			Приступ системском журналу одобрава се запосленима у организационој јединици надлежној за надзор над системом радио комуникација и администраторима система. Одобрење и именовање одговорног лица за приступ даје руководилац организационе јединице надлежне за надзор радио комуникација.
			Члан 9.
			Администраторима система се одобравају различити нивои приступа и то: претрага остварене комуникације и пренос (преузимање) података из остварене комуникације.
			Најнижи ниво приступа одобрава се запосленима на пословима дежурства,  чија је улога контрола исправности тетра дигиталног радио система и широкопојасне мреже без могућности претраге и преноса података остварене комуникације.
			На образложен захтев руководиоца организационе јединице, администратори врше претрагу и пренос података из остварене комуникације и о томе воде посебну евиденцију.
			Члан 10.
			Приступ систему  за снимање тонских записа и видео садржаја мобилних радио система одобрава се запосленима у надлежној организационој јединици за радио комуникације према нивоима приступа.
			Администратор система креира кориснички налог и приступне шифре по нивоима приступа.
			Приступна шифра се саопштава запосленом уз обавезу да одобрену приступну шифру самостално промени и заштити је од злоупотребе.
			Нивое приступа опредељује и одређује руководилац организационе јединице
			Члан 11.
			Мобилни радио системи су национални системи чији је администратор Министарство унутрашњих послова, а који осим Министарства унутрашњих послова, користе Влада, Војска Србије, Војнобезбедносна агенција, Војнообавештајна агенција, Безбедносно информативна агенција, Министарство спољних послова, Министарство здравља, Министарство правде, Министарство енергетике, Министарство одбране, Комунална милиција, Електропривреда Србије, Електромрежа Србије, Путеви Србије.
			У ванредним ситуацијама и другим околностима од значаја за рад служби безбедности као корисници система могу се појавити и други привредни субјекти од виталног значаја за функционисање државе.
			Члан 12.
			Евидентирање комуникације других корисника разврстава се на говорне групе.
			Архивирање оствареног видео садржаја врши се уз помоћ радио терминала мобилне широкопојасне мреже.
			Обрада података који су прикупљени преко оствареног аудио саобраћаја и видео садржаја у име корисника мобилног радио система из члана 10. обавља се у складу са одредбама закона којим је прописана заштита података о личности.
			Члан 13.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 01-1104/19-24
			У Београду, 24. јула 2019. године
			Министар,
			др Небојша Стефановић, с.р.
	

