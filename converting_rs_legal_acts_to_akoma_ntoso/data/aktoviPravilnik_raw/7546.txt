


	
	Zakon


	
	На основу члана 22. став 6. Закона о контроли предмета од драгоцених метала („Службени гласник РС”, број 36/11),
	Министар економије и регионалног развоја, доноси
	
	ПРАВИЛНИК
	о начину утврђивања усаглашености предмета од драгоцених метала на основу прописане документације
	
	"Службени гласник РС", број 54 од 29. маја 
	2012.
	
	Члан 1. 
	Овим правилником прописује се начин утврђивања усаглашености предмета од драгоцених метала са прописаним захтевима на основу прописане документације, као и садржина те документације. 
	
	Члан 2.
	Усаглашеност предмета од драгоцених метала са прописаним захтевима на основу прописане документације спроводи се тако што произвођач:
	1) у писаној форми обавештава Дирекцију за мере и драгоцене метале (у даљем тексту: Дирекција) о томе да ће усаглашеност предмета вршити на овај начин;
	2) од Дирекције или овлашћеног тела прибавља доказ о степену финоће легуре драгоценог метала од које израђује предмете (у даљем тексту: легура); 
	
	3) израђује и чува прописану документацију.
	Члан 3.
	По обавештењу из члана 2. став 1. тачка 1) овог правилника Дирекција у евиденцију о произвођачима, увозницима, односно заступницима произвођача предмета од драгоцених метала, коју води у складу са чланом 24. Закона о контроли предмета од драгоцених метала, уноси податак о томе да тај произвођач доказује усаглашеност предмета са прописаним захтевима на основу прописане документације.
	О уносу података из става 1. овог члана Дирекција доставља произвођачу писано обавештење.
	Члан 4.
	Ради прибављања доказа из члана 2. став 1. тачка 2) овог правилника произвођач подноси писани захтев Дирекцији или овлашћеном телу који садржи нарочито податке о:
	1) подносиоцу захтева (име и презиме, односно пословно име, седиште);
	2) особи за контакт (име и презиме и број телефона);
	3) легури (маса, врста легуре и претпостављена финоћа).
	Уз захтев из става 1. овог члана доставља се легура која мора бити у целовитом одливку, као и доказ о плаћеној републичкој административној такси у складу са законом.
	Члан 5.
	Доказ о степену финоће легуре издаје се у форми извештаја о испитивању који садржи нарочито:
	1) масу легуре која је достављена уз захтев за утврђивање степена финоће, преосталу масу легуре након узимања узорка, као и масу остатка од анализе;
	2) финоћу легуре;
	3) степен финоће легуре.
	Члан 6.
	Документација из члана 2. став 1. тачка 3) овог правилника садржи нарочито:
	1) податке о пореклу сировине од које је израђена легура;
	2) податке о рафинацији, уколико је применљиво (маса која је рафинисана, добијена маса након рафинисања, као и претпостављена финоћа);
	3) опис поступка израде легуре;
	4) доказ о степену финоће легуре;
	5) евиденцију о израђеним предметима од легуре за коју има доказ о степену финоће;
	6) писано обавештење из члана 3. став 2. овог правилника.
	Евиденција из става 1. тачка 5) овог члана води се посебно за сваки прибављени доказ о степену финоће и за сваки предмет израђен од легуре на коју се тај доказ односи, садржи нарочито податке о:
	1) врсти предмета;
	2) маси легуре која је утрошена за израду тог предмета, као и маси кала;
	3) начину израде тог предмета, као и да ли је тај предмет урађен у комбинацији са другом врстом легуре;
	4) датуму стављања тог предмета на тржиште.
	Члан 7.
	Усаглашеност предмета са прописаним захтевима на основу прописане документације потврђује се тако што произвођач означава својим знаком произвођача и ознаком финоће предмет који прати копија писаног обавештења из члана 3. став 2. овог правилника. 
	
	Документацију из члана 6. овог правилника произвођач чува трајно. 
	Члан 8.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Брoj 110-00-93/2012-08
	У Београду, 23. маја 2012. године
	Министар, 
	
	Небојша Ћирић, с.р.

