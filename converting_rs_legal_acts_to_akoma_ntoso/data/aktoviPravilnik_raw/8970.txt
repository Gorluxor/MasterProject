


	
	Zakon

	


	
				
				На основу члана 8. став 1. тачка 5а) и члана 23. Закона о електронским комуникацијама („Службени гласник РС”, бр. 44/10, 60/13 – УС и 62/14), чланa 80. став 2. Закона о поштанским услугама („Службени гласник РС”, бр. 18/05, 30/10 и 62/14) и члана 16. Статута Регулаторне агенције за електронске комуникације и поштанске услуге („Службени гласник РС”, број 125/14), 
				Управни одбор Регулаторне агенције за електронске комуникације и поштанске услуге, на седници брoj 215 од 5. јуна 2015. године, донео је
				
				ПРАВИЛНИК 
				о обрасцу захтева за доделу дозволе за обављање поштанских услуга
				"Службени гласник РС", број 65 од 24. јула 
				2015.
				
				Члан 1.
				Овим правилником прописује се садржај и форма јединствених образаца захтева за доделу и измену дозволе за обављање поштанских услуга и то:
				1) Захтева за доделу дозволе (лиценце и одобрења) за обављање поштанских услуга;
				2) Захтева за измену дозволе за обављање поштанских услуга.
				Члан 2.
				Захтев за доделу лиценце за обављање поштанских услуга садржи:
				1) Пословно име, седиште (адреса за пријем поште), ПИБ, матични број, текући рачун, број телефона, број факса, e-mail адресу, web site;
				2) Планирани почетак обављања поштанских услуга, у складу са законом и подзаконским актима, којима се уређује обављање поштанских услуга у Републици Србији; 
				3) Капацитет поштанске мреже;
				4) Податке о правном заступнику (име, ЈМБГ, адреса, контакт телефон, e-mail, факс и др.).
				Обавезни прилози Захтева за доделу лиценце за обављање поштанских услуга су:
				1) Посебни услови за обављање поштанских услуга;
				2) Доказ о испуњености услова за отпочињање делатности надлежног Министарства;
				3) Извод из регистрације предузећа из АПР-а (ако је подносилац група предузећа, удружења, интеграције, итд. мора да достави фотокопију решења за регистрацију сваког члана посебно);
				4) Извод о жигу (идентификациони знак) и копије средстава за идентификацију поштанских пошиљака (жиг, печат, рачун, итд.);
				5) Ценовник поштанских услуга;
				6) Манипулативне исправе (потврда о пријему (адресница/товарни лист);
				7) Документ којим се потврђују овлашћења правног заступника за потписивање захтева. 
				Ако је подносилац захтева група предузећа (удружења, интеграција, конзорцијуми итд.) овлашћени заступник мора бити овлашћен од стране свих предузећа;
				8) Остало.
				Захтев за доделу лиценце за обављање поштанских услуга, поред наведеног у ст. 1. и 2. овог члана, садржи и:
				1) Доказ о испуњености услова за обављање универзалне поштанске услуге;
				2) Бизнис план подносиоца захтева за три године, као и 
				3) Расположива финансијска средства неопходна за обављање универзалне поштанске услуге. 
				Члан 3.
				Захтев за доделу одобрења за обављање поштанских услуга ван домена универзалних садржи:
				1) Пословно име, седиште (адреса за пријем поште), ПИБ, матични број, текући рачун, број телефона, број факса, e-mail адресу, web site;
				2) Планирани почетак обављања поштанских услуга, у складу са законом и подзаконским актима, којима се уређује обављање поштанских услуга у Републици Србији; 
				3) Капацитет поштанске мреже;
				4) Податке о правном заступнику (име, ЈМБГ, адреса, контакт телефон, e-mail, факс и др.).
				Обавезни прилози Захтева за доделу одобрења за обављање поштанских услуга су:
				1) Посебни услови за обављање поштанских услуга;
				2) Доказ о испуњености услова за отпочињање делатности надлежног министарства;
				3) Извод из регистрације предузећа из АПР-а (ако је подносилац група предузећа, удружења, интеграције, итд. мора да достави фотокопију решења за регистрацију сваког члана посебно);
				4) Извод о жигу (идентификациони знак) и копије средстава за идентификацију поштанских пошиљака (жиг, печат, рачун, итд.);
				5) Ценовник поштанских услуга;
				6) Манипулативне исправе (потврда о пријему (адресница/товарни лист);
				7) Документ којим се потврђују овлашћења правног заступника за потписивање захтева. Ако је подносилац захтева група предузећа (удружења, интеграција, конзорцијуми итд.) овлашћени заступник мора бити овлашћен од стране свих предузећа;
				8) Остало.
				Захтев за доделу одобрења за обављање поштанских услуга ван домена универзалних поштанских услуга, поред наведеног у ст. 1. и 2. овог члана, садржи и: 
				1) Поштанске услуге које ће обављати подносилац захтева у унутрашњем и међународном поштанском саобраћају,
				2) Захтевани период коришћења одобрења, као и 
				3) Територију на којој ће се пружати поштанске услуге.
				Члан 4.
				Дозвола за обављање поштанских услуга може се изменити на захтев носиоца дозволе.
				За измену дозволе из става 1. овог члана, потребно је поднети Захтев за измену дозволе за обављање поштанских услуга, који треба да садржи:
				1) Пословно име, седиште, (адреса за пријем поште) и број дозволе;
				2) Разлог за подношење захтева за измену дозволе;
				3) Датум захтеване измене дозволе;
				4) Изјаву правно-законског заступника да су подаци, докази и друге информације које подноси у Захтеву истинити, потпуни и тачни.
				Захтев за измену дозволе за обављање поштанских услуга, подноси се у року који није дужи од 30 (тридесет) дана од дана када би предложене промене требало да ступе на снагу.
				Члан 5.
				Обрасци Захтева за доделу дозволе (лиценце и одобрења) за обављање поштанских услуга и Захтева за измену дозволе за обављање поштанских услуга, саставни су део овог правилника.
				Обрасци из става 1. овог члана, биће објављени на сајту Регулаторне агенције за електронске комуникације и поштанске услуге (у даљем тексту: Агенција), као и на порталу Дирекције за електронску управу.
				Члан 6.
				Ако се утврди да Захтеви из чл. 2, 3. и 4. овог правилника не садрже све потребне информације и документацију, Агенција ће у року од 30 дана од дана пријема захтева, обавестити подносиоца да изврши допуну, са одговарајућим подацима.
				Подносилац захтева треба да достави потребне информације и документацију, у року од 30 дана од дана пријема обавештења од стране Агенције.
				Члан 7.
				У току коришћења дозволе за обављање поштанских услуга, носилац дозволе је у обавези да обавести Агенцију, о свакој промени података и чињеница наведених у захтеву из чл. 2. и 3. овог правилника.
				Обавештење из става 1. овог члана, носилац обавезе је дужан да упути Агенцији, у року од 15 дана од дана наступања промене, уз подношење одговарајуће документације као доказа.
				Члан 8.
				Агенција ће на свом сајту, објавити регистар правних и физичких лица, којима је додељена дозвола за обављање поштанских услуга.
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
				Члан 10.
				Даном ступања на снагу овог правилника престаје да важи Одлука о садржају и форми захтева за доделу дозволе за обављање поштанских услуга. 
				
				Број 1-04-34013-2/15-4
				У Београду, 17. јула 2015. године
				Председник Управног одбора, 
				проф. др Јован Радуновић, с.р. 
				
				
				Прилози
				
				Прилог 1 - 
				Захтев за доделу дозволе - 
				одобрења за обављање поштанских услуга ван домена универзалне 
				поштанске услуге
				Прилог 2 -
				Захтев за измену 
				дозволе за обављање поштанских услуга
				Прилог 3 -
				Захтев за доделу 
				дозволе - лиценце за обављање универзалне поштанске услуге
	

