


	
	Zakon


	
			На основу члана 83a став 9. Закона о високом образовању („Службени гласник РС”, бр. 88/17, 27/18 – др. закон и 73/18),
			Mинистар просвете, науке и технолошког развоја доноси
			ПРАВИЛНИК
			о ближим условима у погледу избора, програма рада лектора српског језика на страним високошколским установама и другим питањима од значаја за ангажовање лектора
			"Службени гласник РС", број 53 од 24. јула 2019.
			Предмет Правилника
			Члан 1.
			Овим правилником се прописују ближи услови у погледу избора, програма рада лектора српског језика на страним високошколским установама (у даљем тексту: лектор) и друга питања од значаја за ангажовање лектора.
			Јавни конкурс за избор лектора
			Члан 2.
			На захтев стране високошколске установе, у складу са међународним уговором и у оквиру међународне сарадње високошколске установе чији је оснивач Република Србија, односно аутономна покрајина, министарство надлежно за послове високог образовања (у даљем тексту: Министарство) расписује јавни конкурс за избор лектора (у даљем тексту: Конкурс).
			Конкурс се објављује у дневном листу у издању за целу земљу и на званичној интернет страници Министарства.
			Комисија за спровођење јавног конкурса
			Члан 3.
			Поступак избора лектора спроводи Комисија за избор лектора (у даљем тексту: Комисија), коју именује министар за високо образовање и коју чине представник Министарства и представници катедри за српски језик и књижевност високошколских установа чији је оснивач Република. 
			Комисија предлаже Министарству ужи избор кандидата, уз образложење предлога.
			Министарство, на основу предлога Комисије, предлаже страној високошколској установи кандидата за лектора из најужег избора кандидата који испуњавају услове конкурса.
			Документација предложеног кандидата упућује се дипломатским путем страној високошколској установи.
			Лектор се сматра изабраним кад Министарство прими од стране високошколске установе сагласност за његов избор. 
			Избор лектора без јавног конкурса
			Члан 4.
			Министарство може, у складу са законом, без спровођења Конкурса, предложити страној високошколској установи кандидата који већ обавља послове лектора или је већ једном прошао конкурсни поступак и ушао у најужи избор за лектора, уз сагласност кандидата.
			Услови за избора лектора
			Члан 5.
			За лектора, сагласно закону, може бити изабрано лице које:
			1) има завршене мастер академске студије, односно основне студије у трајању од четири године према прописима који су важили до ступања на снагу Закона о високом образовању („Службени гласник РС”, бр. 26/05, 100/07 – аутентично тумачење, 97/08, 44/10, 93/12, 89/13, 99/14, 45/15 – аутентично тумачење, 68/15, 87/16 и 27/17 – др. закон) из области филологије;
			2) зна један светски језик, односно језик земље пријема, на нивоу Б1 Заједничког европског оквира.
			Предност при избору има кандидат са завршеним студијским програмом српског језика и књижевности, кандидат са већом просечном оценом на основним и мастер студијама, кандидат са објављеним радовима и наградама и кандидат са радним искуством. 
			Уколико на конкурсу нема кандидата са радним искуством, може бити изабран и кандидат без радног искуства, уз препоруку два професора одговарајућег факултета.
			Уговор о ангажовању лектора
			Члан 6.
			Министарство склапа са изабраним лектором уговор о раду на одређено време, најдуже до три године, уз могућност продужења за још један мандат. 
			Мировање радног односа
			Члан 7.
			Изабраном лектору који има заснован радни однос у научној, односно образовној  установи радни однос мирује у складу са законом.
			Средства за подршку раду лектора
			Члан 8.
			 Министарство обезбеђује средства за подршку раду лектора до износа плате наставника у одговарајућем звању на страној високошколској установи на којој ће лектор бити ангажован.
			Податке о висини средстава из става 1. овог члана Министарство прибавља преко надлежног дипломатско-конзуларног представништва Републике Србије.
			Порезе и доприносе за пензијско и здравствено осигурање за лекторе уплаћује Министарство, у складу са прописима Републике Србије.
			Отказивање уговора са лектором
			Члан 9.
			У случају укидања лектората српског језика и књижевности на страној високошколској установи, уговор о раду склопљен између Министарства и лектора отказује се у складу са општим прописима о раду.
			У случају боловања изабраног лектора које траје дуже од три месеца, до његовог повратка с боловања, Министарство може, без расписивања конкурса, предложити као замену лице које је већ прошло конкурс и ушло у најужи избор. 
			Програм рада лектора
			Члан 10.
			Лектори:
			1) реализују предавања и изводе практичне вежбе из српског језика, српске књижевности и културе;
			2) ако је потребно, односно уколико то катедра затражи од њих, могу држати предавања из историје језика, дијалектологије, историје културе Срба и других сродних дисциплина;
			3) преносе културну и уметничку баштину Републике Србије;
			4) када то страна високошколска установа захтева од лектора, обављају и друге послове везане за радно место на које су распоређени.
			Лектори достављају Министарству извештај о раду и писану потврду стране високошколске установе о обављеном послу на крају сваког семестра.
			У свом раду, лектори су дужни да се придржавају закона и других прописа земље у коју су упућени на рад на високошколским установама, да целокупним радом и понашањем у средини у којој раде чувају достојанство и углед Републике Србије.
			Стручна литература
			Члан 11.
			Министарство опрема лекторате стручном литературом у сарадњи са Народном библиотеком Србије, министарством надлежним за културу, министарством надлежним за спољне послове и матичним факултетима. 
			Програм припреме за рад лектора
			Члан 12.
			Пре упућивања на рад на страној високошколској установи, лектори су дужни да похађају програм припреме за рад.
			Програм припреме за рад лектора реализује се у оквиру славистичких центара или центара за српски језик као страни, на високошколским установама у Републици Србији.
			Изабрани лектори који су обављали посао лектора до ступања на снагу овог правилника, могу на лични захтев бити ослобођени обавезе да похађају програм из става 1. овог члана.
			Прелазна одредба
			Члан 13.
			Лектори, ангажовани на основу уговора о међууниверзитетској сарадњи на славистичким катедрама високошколских установа у иностранству, задржавају свој статус до расписивања Конкурса, као и услове финансирања који су важили у време кад су изабрани. 
			Завршна одредба
			Члан 14.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-206/2019-06
			У Београду, 16. јула 2019. године
			Министар,
			Младен Шарчевић, с.р.
			 
			 
			 
			 
			 
	

