


	
	Zakon



	
			На основу члана 73. став 2. и члана 74. став 2. Закона о ветеринарству („Службени гласник РСˮ, бр. 91/05, 30/10 и 93/12),
			Министар пољопривреде, шумарства и водопривреде доноси
			ПРАВИЛНИК
			о регистрацији, односно одобравању објеката за сакупљање, прераду и уништавање споредних производа животињског порекла
			"Службени гласник РС", број 12 од 22. фебруара 
			2019.
			Члан 1.
			Овим правилником ближе се прописују објекти за сакупљање, прераду и уништавање споредних производа животињског порекла који се региструју, односно одобравају, начин и поступак регистрације, односно одобравања објеката, изглед обрасца захтева за упис ових објеката у Регистар објеката, односно Регистар одобрених објеката, као и садржина и начин вођења Регистра објеката и Регистра одобрених објеката.
			Члан 2.
			Одредбе овог правилника не примењују се на:
			1) објекте у којима настају споредни производи животињског порекла обављањем делатности клања, производње и промета хране животињског порекла, који су регистровани или одобрени у складу са прописима којима се уређују услови у погледу хигијене хране, осим објеката за које је овим правилником прописана обавеза регистровања или одобравања;
			2) објекте у којима настају споредни производи животињског порекла, као последица држања, чувања и узгајања животиња или вођења бриге о њима, осим објеката за које је овим правилником прописана обавеза регистровања или одобравања;
			3) закопавање споредних производа животињског порекла на лицу места у складу са посебним прописом којим се уређују услови за споредне производе;
			4) превознике непрерађеног стајњака који тај стајњак превозе између два места на истом газдинству или између газдинства и крајњег корисника, који тај стајњак директно примењује на сопственом земљишту;
			5) објекте за израду трофеја или штављених трофеја искључиво за сопствене потребе, односно који нису намењене за даље уступање уз накнаду или без накнаде;
			6) превознике, који превозе суву необрађену вуну и длаку, под условом да су та вуна и длака затворене у непропусним паковањима и да се директно испоручују објекту за производњу добијених производа изван ланца исхране животиња или у међуобјекат, уз услове који спречавају ширење патогених организама;
			7) кориснике органских ђубрива и оплемењивача земљишта, ако оператер не држи и не узгаја животиње;
			8) руковање и испоруку органских ђубрива и оплемењивача земљишта у паковањима за продају на мало од највише 50 kg масе, који се користе за употребу изван ланца хране и ланца хране за животиње.
			Члан 3.
			Поједини изрази употребљени у овом правилнику имају следеће значење:
			1) оператер јесте правно или физичко лице под чијом контролом су споредни производи животињског порекла и производи добијени од споредних производа животињског порекла. Оператер јесте и лице које користи споредне производе животињског порекла и производе добијене од споредних производа животињског порекла, као и лице које врши послове трговине и превоза тих производа;
			2) одобравање објеката за сакупљање, прераду и уништавање споредних производа животињског порекла јесте поступак покренут по захтеву странке за упис у Регистар одобрених објеката и за утврђивање испуњености прописаних услова за обављање делатности;
			3) превоз јесте саставни део делатности сакупљања, прераде и уништавања споредних производа животињског порекла и од њих добијених производа, који се обавља као самостална, односно услужна делатност или као саставни део одобрене, односно регистроване делатности у складу са овим правилником;
			4) регистрација објекта за сакупљање, прераду и уништавање споредних производа животињског порекла јесте поступак покренут по захтеву странке за упис у Регистар објеката без претходног утврђивања испуњености прописаних услова за обављање делатности.
			Члан 4.
			Објекти за сакупљање, прераду и уништавање споредних производа животињског порекла који се региструју или одобравају у складу са законом којим се уређује ветеринарство (у даљем тексту: Закон) и овим правилником су сви објекти који су под контролом оператера у којима се обавља делатност сакупљања, прераде и уништавања споредних производа животињског порекла, односно добијених производа (у даљем тексту: делатност) у било којој фази настанка, превоза, сакупљања, руковања, обраде, прераде, складиштења, стављања у промет, дистрибуције, коришћења или уклањања.
			Члан 5.
			Објекти за сакупљање, прераду и уништавање споредних производа животињског порекла који се региструју дати су у Прилогу 1 – Објекти који се региструју, који је одштампан уз овај правилник и чини његов саставни део.
			Члан 6.
			Оператер, пре почетка обављања делатности, подноси министарству надлежном за послове ветеринарства (у даљем тексту: Министарство) захтев за упис објеката из члана 5. овог правилника у Регистар објеката, у складу са Законом.
			Захтев из става 1. овог члана подноси се на Обрасцу 1 – Захтев за упис објекта у Регистар објеката, који је одштампан уз овај правилник и чини његов саставни део.
			Члан 7.
			После пријема захтева из члана 6. овог правилника Министарство проверава да ли је захтев правилно попуњен и на основу уредно поднетог захтева врши упис објекта у Регистар објеката и додељује ветеринарски контролни број.
			Члан 8.
			Објекти за сакупљање, прераду и уништавање споредних производа животињског порекла који се одобравају дати су у Прилогу 2 – Објекти који се одобравају, који је одштампан уз овај правилник и чини његов саставни део.
			Члан 9.
			Оператер, пре почетка обављања делатности, подноси Министарству захтев за упис објекта из члана 8. овог правилника у Регистар одобрених објеката, у складу са Законом.
			Захтев из става 1. овог члана подноси се на Обрасцу 2 – Захтев за упис објекта у Регистар одобрених објеката, који је одштампан уз овај правилник и чини његов саставни део.
			Члан 10.
			После пријема захтева из члана 9. овог правилника Министарство проверава да ли је захтев правилно попуњен и утврђује да ли објекат за сакупљање, прераду и уништавање споредних производа животињског порекла испуњава прописане услове.
			Члан 11.
			Када се утврди да објекат за сакупљање, прераду и уништавање споредних производа животињског порекла испуњава све прописане услове, објекат се одобрава, уписује у Регистар одобрених објеката и додељује му се ветеринарски контролни број, који је јединствен за тај објекат и састоји се од:
			1) слова RS, као ISO ознака Републике Србије;
			2) бројчане ознаке.
			Члан 12.
			У случају када се утврди да објекат за сакупљање, прераду и уништавање споредних производа животињског порекла испуњава ветеринарско-санитарне услове, односно услове за изградњу објекта укључујући неопходну опрему, а из документације за спровођење самоконтроле може се закључити да су створени услови за безбедно руковање и прераду и испуњење других прописаних услова у складу са прописом којим се уређују споредни производи животињског порекла, објекат се привремено одобрава, привремено уписује у Регистар одобрених објеката и додељује му се ветеринарски контролни број.
			Привремено одобрење из става 1. овог члана може бити најдуже до три месеца.
			Када се у року из става 2. овог члана, у објекту за сакупљање, прераду и уништавање споредних производа животињског порекла утврди да су испуњени сви прописани услови, објекат се одобрава, уписује у Регистар одобрених објеката и задржава се додељени ветеринарски контролни број.
			Када се у року из става 2. овог члана, у објекту за сакупљање, прераду и уништавање споредних производа животињског порекла утврди напредак у односу на претходно утврђено чињенично стање у погледу испуњења свих прописаних услова, привремено одобрење се продужава, при чему укупни период на које се односи привремено одобрење не може бити дужи од шест месеци.
			Када се у објекту за сакупљање, прераду и уништавање споредних производа животињског порекла коме је продужено привремено одобрење утврди да су испуњени сви прописани услови, објекат се одобрава, уписује у Регистар одобрених објеката и задржава се додељени ветеринарски контролни број, а ако се утврди да у објекту нису испуњени сви прописани услови, објекат се не одобрава, брише се из Регистра одобрених објеката и укида се додељени ветеринарски контролни број.
			Члан 13.
			Регистар објеката, односно Регистар одобрених објеката подељен је на следеће одељке:
			1) одељак I: Објекти у којима се врши сакупљање, складиштење и руковање споредним производима животињског порекла;
			2) одељак II: Објекти за складиштење добијених производа;
			3) одељак III: Објекти за спаљивање, коспаљивање и сагоревање;
			4) одељак IV: Објекти за прераду споредних производа животињског порекла;
			5) одељак V: Објекти за прераду топљене масти;
			6) одељак VI: Објекти за производњу биогаса;
			7) одељак VII: Објекти за производњу компоста;
			8) одељак VIII: Објекти за производњу хране за кућне љубимце;
			9) одељак IX: Објекти у којима се рукује споредним производима животињског порекла или добијеним производима за потребе изван ланца исхране животиња;
			10) одељак X: Објекти за коришћење споредних производа животињског порекла и добијених производа у изузетним случајевима;
			11) одељак XI: Центар за сакупљање;
			12) одељак XII: Објекти за производњу органских ђубрива и оплемењивачи земљишта;
			13) одељак XIII: Остали објекти у којима се обавља делатност сакупљања, прераде и уништавања споредних производа животињског порекла.
			Регистар објеката, односно Регистар одобрених објеката садржи следеће податке:
			1) ветеринарски контролни број;
			2) пословно име и седиште оператера;
			3) адресу објекта, укључујући поштански број и управни округ;
			4) категорију одређену у складу са посебним прописом;
			5) делатност у објекту изражену кодом делатности датих у Прилогу 3 – Списак кодова који се воде у Регистру објеката, односно Регистру одобрених објеката (у даљем тексту: Прилог 3), који је одштампан уз овај правилник и чини његов саставни део;
			6) врсту производа израженог кодом у складу са Прилогом 3. овог правилника;
			7) додатну делатност изражену кодом делатности у складу са Прилогом 3. овог правилника;
			8) делатност у објекту у вези са посебним одобрењем у погледу исхране животиња у складу са прописом о трансмисивним спонгиоформним енцефалопатијама изражену кодом делатности у складу са Прилогом 3. овог правилника;
			9) одговарајући код у складу са Прилогом 3. овог правилника за усмерени увоз споредних производа животињског порекла, односно добијених производа;
			10) број решења о испуњености прописаних услова, односно број решења о упису у Регистар објеката, односно Регистар одобрених објеката;
			11) датум и број решења о брисању из Регистра објеката, односно Регистра одобрених објеката;
			12) напомене.
			Поред података из става 2. овог члана, Регистар одобрених објеката садржи и податак о року привременог уписа у овај регистар.
			Члан 14.
			Регистар објеката, односно Регистар одобрених објеката води се у електронској форми и повезан је са информационим системом Министарства.
			Члан 15.
			У Регистар објеката, односно Регистар одобрених објеката уписују се промене података настале у вези са подацима који су уписани у ове регистре.
			Члан 16.
			У случају престанка обављања делатности или ако престане да испуњава прописане услове, објекат за сакупљање, прераду и уништавање споредних производа животињског порекла брише се из Регистра објеката, односно Регистра одобрених објеката у складу са Законом.
			Члан 17.
			Објекти за сакупљање, прераду и уништавање споредних производа животињског порекла који су до дана ступања на снагу овог правилника регистровани, односно одобрени постају уписани у складу са овим правилником у Регистар објеката, односно Регистар одобрених објеката и задржавају додељени ветеринарски контролни број.
			Члан 18.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-187/2018-09
			У Београду, 5. фебруара 2019. године
			Министар,
			Бранислав Недимовић, с.р.
			Прилози
			
			
			Прилог 1 - Објекти који се региструју
			
			
			Образац 1 - Захтев за упис објеката у регистар објеката
			
			
			Прилог 2 - Објекти који се одобравају
			
			
			Образац 2 - Захтев за упис објеката у регистар одобрених објеката
			
			
			Прилог 3 - Списак кодова који се воде у регистру објеката, односно 
			регистру одобрених објеката
	

