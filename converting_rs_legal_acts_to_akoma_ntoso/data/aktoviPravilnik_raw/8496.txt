



На основу члана 32. став 4. и члана 38. Закона о
заштити биља од
болести и штеточина које угрожавају целу земљу (“Службени лист СФРЈ”, бр. 74/89), савезни
секретар
за
пољопривреду доноси



ПРАВИЛНИК

О УСЛОВИМА ПОД
КОЈИМА ПРЕДУЗЕЋА, ОДНОСНО ДРУГА ПРАВНА ЛИЦА МОГУ ВРШИТИ БИОЛОШКА ПРЕДИСПИТИВАЊА
И ИСПИТИВАЊА ФИЗИЧКИХ, ХЕМИЈСКИХ И БИОЛОШКИХ СВОЈСТАВА СРЕДСТАВА ЗА ЗАШТИТУ
БИЉА

„Службени лист
СФРЈ”, број 36 од 17. V 1991.

Члан 1.

Биолошка предиспитивања средстава за заштиту биља (у
даљем тексту: предиспитивања) која су произведена од нове активне материје могу
вршити предузећа, односно друга правна лица која се баве пословима заштите биља
и која у погледу опреме, уређаја, објеката и кадрова испуњавају услове
прописане овим правилником.

Физичка, хемијска и биолошка својства средстава за
заштиту биља ради стављања у промет (у даљем тексту: званична испитивања) могу
испитивати предузећа, односно друга правна лица која су регистрована за
,послове заштите биља или фитофармације и која у погледу опреме, уређаја,
објеката и кадрова испуњавају услове прописане овим правилником.

Члан 2.

Предиспитивање средстава за заштиту биља могу вршити
предузећа, односно друга правна лица која имају:

– стручњаке са научним звањем из области заштите биља;

– техничко особље оспособљено за стручно извођење
огледа у лабораторији и пољским условима;

– објекте и опрему за биолошка испитивања средстава за
заштиту биља.

Члан 3.

Предиспитивања средстава за заштиту биља могу се вршити
само у микроогледима за она средства за која постоје подаци о хемијским и
токсиколошким својствима.

Члан 4.

Предузећима, односно другим правним лицима која врше
предиспитивање, поред узорака средстава, мора се доставити на коришћење и
документација о хемијским и токсиколошким (оралним, дермалним и инхалационим)
својствима средстава за заштиту биља.

Члан 5.

Предузећа, односно друга правна лица која врше
предиспитивање дужна су да сваке године до 15. децембра доставе савезном органу
управе надлежном за послове заштите биља извештаје о извршеним испитивањима,
као и општа запажања о деловању средства.

Члан 6.

Предузећа, односно друга правна лица из члана 1. став
2. овог правилника могу вршити:

1) физичка, хемијска и биолошка испитивања средстава за
заштиту биља;

2) само физичка и хемијска испитивања средстава за
заштиту биља;

3) само биолошка испитивања средстава за заштиту биља.

Члан 7.

Комплетна физичка, хемијска и биолошка испитивања могу
вршити предузећа, односно друга правна лица која имају:

– стручњаке са научним звањем из области заштите биља;

– стручњаке са научним звањем из области
хемијско-технолошких наука за утврђивање физичких и хемијских својстава
средстава за заштиту биља;

– техничко особље оспособљено за стручно извођење
огледа у лабораторији и пољским условима;

– објекте и опрему за биолошко испитивање средстава за
заштиту биља;

– опрему и уређаје за квалитативно и квантитативно
одређивање физичко-хемијских својстава средстава за заштиту биља и њихових
активних материја.

Члан 8.

Физичка и хемијска испитивања могу вршити предузећа,
односно друга правна лица која имају:

– стручњаке са научним звањем из области
хемијско-технолошких наука за утврђивање физичких и хемијских својстава
средстава за заштиту биља;

– опрему и уређаје за квалитативно и квантитативно
одређивање физичко-хемијских својстава средстава за заштиту биља и њихових
активних материја.

Члан 9.

Биолошка испитивања могу вршити предузећа, односно
друга правна лица која имају:

– стручњаке са научним звањем из области заштите биља;

– техничко особље оспособљено за стручно извођење огледа
у лабораторији и пољским условима;

– објекте и опрему за биолошка испитивања средстава за
заштиту биља.

Члан 10.

Предузећа, односно друга правна лица која испуњавају
услове прописане овим правилником подносе савезном органу управе надлежном за
послове заштите биља захтев са документацијом ради регистровања у року од три
месеца од дана објављивања овог правилника у „Службеном листу СФРЈ”.

Члан 11.

Даном ступања на снагу овог правилника престају да важе
Правилник о условима које морају да испуњавају организације удруженог рада које
врше испитивање физичких, хемијских и биолошких својстава средстава за заштиту
биља („Службени лист СФРЈ”, бр. 3/83) и Правилник о условима под којима
организације удруженог рада могу вршити биолошка испитивања средстава за заштиту
биља која су произведена од нових активних материја („Службени лист СФРЈ”, бр.
3/83).

Члан 12.

Овај правилник ступа на снагу осмог дана од дана
објављивања у „Службеном листу СФРЈ”.





Бр. 6/0-04-185/001 

20. марта 1991. године 

Београд

Савезни секретар

за пољопривреду

др Стево Мирјанић, с. р.









