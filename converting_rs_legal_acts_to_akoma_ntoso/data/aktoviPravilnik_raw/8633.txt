


	
	Zakon

	


	
				На основу члана 4. став 10. и члана 38. став 12. Закона о превозу терета у друмском саобраћају („Службени гласник РС”, број 68/15),
				Министар грађевинарства, саобраћаја и инфраструктуре доноси
				ПРАВИЛНИК 
				о обрасцу дозволе за каботажу и обрасцима појединачних, временских и посебних дозвола
				"Службени гласник РС", број 37 од 20. априла 
				2017.
				
				Члан 1.
				Овим правилником прописују се образац дозволе за каботажу, обрасци дозвола за страног превозника и образац посебне дозволе.
				Члан 2.
				Образац дозволе за каботажу дат је у Прилогу 1 који је одштампан уз овај правилник и чини његов саставни део.
				Члан 3.
				У поступку утврђивања и размене дозвола са надлежним органима за послове друмског саобраћаја других држава примењују се обрасци за следеће врсте појединачних и временских дозвола за страног превозника:
				1) дозвола за билатерални превоз терета;
				2) дозвола за билатерални и транзитни превоз терета;
				3) дозвола за транзитни превоз терета;
				4) дозвола за превоз терета из или за треће државе;
				5) универзална дозвола за превоз терета.
				Образац дозволе из става 1. овог члана штампа се на српском језику ћириличним писмом, са преводом на енглески, француски, немачки и руски језик.
				Образац дозволе из става 1. овог члана штампа се на високозаштићеној хартији формата А4 која садржи континуирани водени жиг и друге интегрисане видљиве и скривене елементе заштите. Образац дозволе штампа се у доминирајућим светлим тоновима, садржи утиснути суви жиг и бар-код са:
				1) називом државе страног превозника;
				2) врстом дозволе (појединачна или временска);
				3) дозвољеном врстом превоза;
				4) посебним условима за коришћење дозволе у складу са међународним уговором и другим међународноправним актима, односно податак о дозвољеној категорији возила („возило”, „зелено”, „зеленије и безбедно”, „евро 3 безбедно”, „евро 4 безбедно”, „евро 5 безбедно”, „евро ЕЕV безбедно” и „евро 6 безбедно”);
				5) плаћањем или ослобађањем плаћања накнаде за употребу државног пута за теретна возила или скуп возила која су регистрована у иностранству;
				6) годином важења дозволе;
				7) редним броје дозволе.
				Члан 4.
				Обрасци дозвола из члана 3. овог правилника дати су у Прилогу 2 и Прилогу 3, који су одштампани уз овај правилник и чине његов саставни део.
				Члан 5.
				Образац посебне дозволе штампа се на српском језику, са преводом на енглески и дат је у Прилогу 4 који је одштампан уз овај правилник и чини његов саставни део.
				Члан 6.
				Даном ступања на снагу овог правилника престаје да важи Правилник о обрасцима дозвола за међународни јавни превоз путника и ствари („Службени лист СРЈ”, број 46/00), осим у погледу образаца дозвола за међународни јавни превоз путника.
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2018. године, осим одредбе члана 5. која се примењује по истеку 30 дана од дана ступања на снагу овог правилника.
				Број 110-00-00006/2017-03
				У Београду, 7. априла 2017. године
				Министар,
				проф. др Зорана З. Михајловић, с.р.
				Прилози
				
				Прилог 1 - Дозвола за обављање превоза терета у друмском 
				саобраћају страном превознику (каботажа)
				
				Прилог 2 - Дозвола за превоз терета у међународном друмском 
				саобраћају
				
				Прилог 3 - Временска дозвола за превоз терета у међународном 
				друмском саобраћају
				
				Прилог 4 - Посебна дозвола за превоз терета у међународном 
				друмском саобраћају
	

