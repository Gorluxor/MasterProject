


	
	Zakon



	
			На основу члана 20. став 8. и члана 21. став. 4. Закона о трансфузијској медицини („Службени гласник РС”, бр. 40/17 и 113/17 – др. закон),
			Министар здравља доноси 
			ПРАВИЛНИК
			о систему следивости и начину обавештења о озбиљној нежељеној реакцији, односно озбиљном нежељеном догађају
			"Службени гласник РС", број 6 од 1. фебруара 2019.
			Члан 1.
			Овим правилником прописује се начин успостављања система следивости, као и подаци које треба да садржи ознака крви и компонената крви, садржај регистра о свакој издатој и примењеној јединици крви и компоненти крви и податке о примаоцу, као и начин и образац за обавештење о озбиљном нежељеном догађају, односно озбиљној нежељеној реакцији.
			Члан 2.
			Овлашћене трансфузијске установе и болничке банке крви обезбеђују систем следивост крви и компонената крви путем прецизних поступака идентификације, вођења евиденције и одговарајућег система обележавања.
			Систем следивости који се примењује омогућава улажење у траг крви и компонената крви од узете јединице крви даваоца, до њиховог трансфундовања примаоцу, односно отпада.
			Овлашћене трансфузијске установе крви имају систем јединствене идентификације сваког даваоца крви и компоненте крви сваке прикупљене јединице крви и компоненте крви, без обзира на њихову намену и без обзира на болничку банку крви којој ће се крв или компонента крви испоручити.
			Свака овлашћена трансфузијска установа крви путем јединственог информационог система добија јединствени идентификациони број који омогућава њено прецизно повезивање са сваком појединачном јединицом крви која је у њој прикупљена и сваком компонентом крви која је у њој обрађена.
			Свака овлашћена трансфузијска установа има списак болничких банака крви којима испоручује крв и компоненте крви.
			Члан 3.
			Овлашћене трансфузијске установе обезбеђују систем следивости из члана 2. став 1. овог правилника који садржи следеће податке:
			1) идентификацију овлашћене трансфузијске установе;
			2) идентификацију даваоца крви;
			3) идентификацију јединице крви;
			4) идентификацију појединачно, за сваку компоненту крви;
			5) датум узимања крви и компоненте крви (дан, месец, година);
			6) болничке банке крви којима се дистрибуирају јединице крви и компоненте крви;
			7) податке о уништавању јединица крви и компонената крви.
			Болничке банке крви обезбеђују систем следивости из члана 2. став 1. овог правилника који садржи следеће податке:
			1) идентификацију овлашћене трансфузијске установе која је дистрибуирала крв и компоненте крви;
			2) идентификацију  издате крви и компоненте крви;
			3) идентификацију примаоца трансфузије;
			4) за јединице крви и компоненте крви које нису употребљене у трансфузији, потврда о накнадном одбацивању;
			5) датум трансфузије или одбацивања (дан, месец, година);
			6) број серије крви и компоненте крви, уколико је од значаја.
			Члан 4.
			Свака јединица крви и компонента крви мора бити означена у свакој фази (од узимања до трансфундовања) на начин који непогрешиво идентификује јединицу крви и компоненте крви, а у складу је са захтевима за означавање.
			Јединица крви и компонента крви за аутологну трансфузију мора имати јасну идентификацију и ознаку у складу захтевима за означавање аутологне јединице „САМО ЗА АУТОЛОГУ ТРАНСФУЗИЈУ”.
			Ознака на крви и компоненти крви садржи следеће податке, и то:
			1) назив компоненте крви;
			2) запремина или тежина или број ћелија у компоненти (у зависности од случаја);
			3) јединствену нумеричку или алфанумеричку идентификациону ознаку дате крви;
			4) назив овлашћене трансфузијске установе која је припремила крв или компоненту крви;
			5) ABO групу (није потребно за плазму намењену исључиво за фракционисање);
			6) Rh D група са Rh фенотипом за Rh D негативне (није потребно за плазму намењену исључиво за фракционисање);
			7) датум или време истека (у зависности од случаја);
			8) температуру чувања;
			9) назив, састав и запремину антикоагуланса и адитивног раствора (уколико постоји).
			Члан 5.
			Све овлашћене трансфузијске установе и болничке банке крви неопходно је да евидентирају сваку примљену јединицу крви или сваку примљену компоненту крви, као и коначно одредиште сваке примљене јединице крви, било да се она трансфундује, уништава или враћа овлашћеној трансфузиолошкој установи у којој је обрађена.
			Члан  6.
			Овлашћена трансфузијска установа и болничка банка крви неопходно је да верификује сваку издату јединицу крви и компоненте крви за трансфузију.
			Верификација из става 1. овог члана подразумева последњу проверу пре издавања јединице крви или компоненте крви, односно усаглашавање индентификације захтева за трансфузију крви или компоненте крви за пацијента и идентификације припремљене јединице крви или компоненте крви у циљу провере да ли је свака издата јединица употребљена за трансфузију предвиђеном примаоцу или је одбачена.
			Члан 7.
			Систем следивости прописан овим правилником обезбеђује се и када министар надлежан за послове здравља, у случају елементарних и других већих непогода и ванредних прилика, одобри увоз и извоз крви и компонената крви, у складу са законом којим се уређује трансфузијска медицина.
			Члан 8.
			Овлашћена трансфузијска установа и болничка банка крви пријављује озбиљне нежељене реакције, односно озбиљне нежељене догађаје који се могу приписати квалитету и безбедности крви и компонентама крви.
			У случају сумње да је приликом употребе крви или компонената крви настала озбиљна нежељена реакција, односно озбиљни нежељени догађај у овлашћеној трансфузијској установи надлежни доктор медицине дужан је да о томе одмах обавести задуженог трансфузиолога који прикупља сву релевантну документацију у вези са уоченом озбиљном нежељеном реакцијом, односно озбиљним нежељеним догађајем.
			На основу прикупљене документације и прелиминарно изведеног закључка о узроку озбиљне нежељене реакције, односно озбиљног нежељеног догађаја задужени трансфузиолог доставља истог дана Управи за биомедицину обавештење о озбиљној нежељеној реакцији, односно озбиљном нежељеном догађају са пратећом документацијом.
			Надлежни доктор медицине који је за време или након трансфузије код пацијента уочио озбиљну нежељену реакцију, односно озбиљни нежељени догађај у болничкој банци крви о томе одмах обавештава болничку трансфузијску комисију која прикупља сву релевантну документацију у вези са уоченом озбиљном нежељеном реакцијом, односно озбиљним нежељеним догађајем.
			Болничка трансфузијска комисија на основу прикупљене документације и прелиминарно изведеног закључка о узроку озбиљне нежељене реакције, односно озбиљног нежељеног догађаја доставља истог дана  Управи за биомедицину и овлашћеној трансфузијској установи од које је добила крв и компоненту крви, обавештење о озбиљној нежељеној реакцији, односно озбиљном нежељеном догађају са пратећом документацијом.
			Овлашћена трансфузијска установа, односно болничка банка крви доставља обавештење о сумњи на озбиљну нежељену реакцију из ст. 3. и 5. овог члана на Обрасцу (Прилог 1), односно обавештење о сумњи на озбиљан нежељени догађај на Обрасцу (Прилог 2) са пратећом документацијом.
			Обрасци из става 6. овог члана одштампани су уз овај правилник и чине његов саставни део.
			Члан 9.
			Овлашћена трансфузијска установа и болничка банка крви по достављању обавештења из члана 8. ст. 3. и 5. овог правилника спроводи истрагу о озбиљној нежељеној  реакцији, односно озбиљном нежељеном догађају због одређивања узрока настанка, као и спречавања озбиљне нежељене реакције, односно озбиљног нежељеног догађаја.
			Након окончања истраге из става 1. овог члана задужени трансфузиолог овлашћене трансфузијске установе, односно болничке банке крви доставља Управи за биомедицину обавештење о озбиљној нежељеној реакцији на Обрасцу за потврђивање озбиљне нежељене реакције (Прилог 1–1), односно обавештење о озбиљном нежељеном догађају на Обрасцу за потврђивање озбиљног нежељеног догађаја (Прилог 2–2).
			Обавештење о озбиљној нежељеној реакцији из става 2. овог члана овлашћена трансфузијска установа, односно болничка банка крви доставља Управи за биомедицину само када је утврђено да постоји други или трећи ниво сумње о повезаности озбиљне нежељене реакције и трансфузије.
			Обрасци из става 2. овог члана одштампани су уз овај правилник и чине његов саставни део.
			Члан 10.
			Даном ступања на снагу овог правилника престаје да важи Правилник о систему праћења, начину означавања и другим питањима од значаја за идентификацију сваког појединачног узимања крви, односно појединачне јединице крви, као и о начину, поступку и садржају обрасца за пријављивање озбиљних нежељених догађаја, односно озбиљних нежељених реакција („Службени гласник РС”, број 89/12).
			Члан 11.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-452/2018-21
			У Београду, 24. јануара 2019. године
			Министар,
			асс. др Златибор Лончар, с.р.
			Прилози
			
			
			Прилог 1 - Обавештење о сумњи на озбиљну нежељену реакцију
			
			
			Прилог 1-1 - Образац за потврђивање озбиљне нежељене реакције
			
			
			Прилог 2 - Обавештење о сумњи на озбиљан нежељени догађај
			
			
			Прилог 2-2 - Образац за потврђивање озбиљног нежељеног догађаја
	

