



На
основу члана 54. став 4. Закона о друштвеној бризи о деци ("Службени
гласник Републике Србије", бр. 42/92, 29/93, 53/93, 67/93, 28/94 и
47/94),

Министар
за рад, борачка и социјална питања, министар просвете и министар за здравље
споразумно доносе



ПРАВИЛНИК

О
БЛИЖИМ УСЛОВИМА ЗА ОРГАНИЗОВАЊЕ ОБЛИКА РАДА СА ДЕЦОМ И ОБАВЉАЊЕ ПОЈЕДИНИХ
ПОСЛОВА И УСЛУГА ИЗ ДЕЛАТНОСТИ ПРЕДШКОЛСКЕ УСТАНОВЕ

„Службени
гласник РС”, број 34 од 31. августа 1995.



Члан
1.

Овим правилником
утврђују се ближи услови за организовање целодневних, полудневних, минималних,
скраћених, повремених, петодневних и других различитих облика рада са децом као
и за обављање појединих послова и услуга из делатности предшколске установе.



Члан
2.

Целодневни боравак,
намењен деци од 1 до 7 година старости, може се организовати ако се деци у овом
облику рада обезбеди нега, васпитно-образовни рад, социјални рад, превентивна
здравствена заштита, исхрана и дневни одмор и рекреација, са активностима и
одмором, примерено узрасту деце. Целодневни боравак организује се у трајању од
9, 10 или 11 сати дневно, а по потреби двократно или у сменама.



Члан
3.

Полудневни боравак,
намењен деци од 4 до 7 година старости, може се организовати ако се деци у овом
облику рада обезбеде услови за целокупан развој, могућност дружења,
социјализација и припрема за школу према програму васпитно-образовног рада,
превентивна здравствена заштита и социјални рад. Полудневни боравак организује
се у трајању од 3, 4 или 5 сати дневно у складу са потребама деце, њихових
родитеља и могућностима установе.



Члан
4.

Минимални програм
васпитно-образовног рада може се организовати ако се деци у години пред полазак
у основну школу обезбеди приближно уједначавање услова за задовољавање основних
развојних потреба деце, социјализација, ублажавање социо-културних разлика и
припрема за полазак у школу. Минимални програм васпитно-образовног рада
организује се у трајању од 3 сата дневно у петодневној недељи.



Члан
5.

Скраћени облик рада
са децом – путујући вртић може се организовати ако се обезбеди аутобус
прилагођен за рад са децом из сеоских средина где не постоји одговарајући
објекат као ни довољан број деце за формирање васпитне групе у складу са
законом. Рад у путујућем вртићу организује се у трајању од 2 до 3 сата дневно,
2 или 3 пута недељно током школске године. Деци се у овом облику рада
обезбеђује ублажавање последица социо-културне неједнакости, приближно
уједначавање услова за задовољавање њихових основних развојних потреба,
социјализација и припрема за полазак у школу.



Члан
6.

Повремени облици
рада са децом могу се организовати ако се деци обезбеде различите активности
рекреативног, културног, хуманитарног и сличног садржаја. Ови облици рада
организују се за децу која нису у предшколској установи, децу која већ користе
друге облике рада, као и за децу школског узраста до десет година старости.
Повремени облици рада са децом организују се током недеље или месеца у трајању
од 2 до 3 сата дневно.



Члан
7.

Петодневни боравак,
намењен деци од 1 до 7 година старости, може се организовати ако се деци 24
сата дневно, пет дана у недељи обезбеди нега, васпитно-образовни рад,
превентивна здравствена заштита, исхрана, одмор и рекреација, са активностима и
одмором, примерено узрасту деце. Петодневни боравак организује се за децу чији
родитељи нису у могућности да на други начин обезбеде збрињавање деце.



Члан
8.

Различити облици
рада са децом, намењени су деци предшколског узраста и деци до 10 година
старости која похађају основну школу, која нису обухваћена организованим
боравком у вртићу или која похађају вртић. Овај облик рада организује се ради
развијања склоности за одређене активности, осмишљеног коришћења слободног
времена, социјализације и садржаја васпитно-образовног рада примереног узрасту
деце. Облици рада су: играоница, игровница, причаоница – читаоница, драмски
студио, ликовна радионица, музичко забавиште, активности физичке културе, учење
страног језика, еколошке активности, радионице и сл. и организују се у трајању
од 1 до 3 сата дневно једанпут или више пута недељно.



Члан
9.

Поједини послови и
услуге, намењени деци предшколског узраста и децу школског узраста до 10 година
старости, организују се ради збрињавања деце у току дана на сат или 24 сата,
чувања болесне деце, рада са школском децом и пружања других услуга у вези са
децом и породицом. Ови послови и услуге организују се по потреби свакодневно
или повремено.



Члан
10.

Овај правилник ступа
на снагу осмог дана од дана објављивања у „Службеном гласнику Републике
Србије”.



Министар за задравље

др Лепосава Милићевић,
с.р.



Министар просвете,

проф. др Драгослав
Младеновић, с.р.



Министар за рад, борачка и

социјална питања

др Јован Радић, с.р.







