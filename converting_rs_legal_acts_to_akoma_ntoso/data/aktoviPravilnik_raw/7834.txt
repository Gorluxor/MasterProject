


	
	Zakon


	
			На основу члана 24. став 2. Закона о рударству и геолошким истраживањима („Службени гласник РС”, бр. 101/15 и 95/18 – др. закон),
			Министар рударства и енергетике доноси
			ПРАВИЛНИК
			о условима, критеријумима и садржини пројеката за све врсте геолошких истраживања
			"Службени гласник РС", број 45 од 21. јуна 2019.
			Члан 1.
			Овим правилником ближе се прописују услови, критеријуми и садржај пројеката за све врсте геолошких истраживања, као и пројекaта и извештаја који се односе на истраживања минералних ресурса за добијање природних грађевинских материјала и истраживања хидрогеотермалних и петрогеотермалних ресурса.
			Члан 2.
			Геолошка истраживања изводе се према пројекту геолошких истраживања (у даљем тексту: Пројекат) за: 
			1) Основна геолошка истраживања;
			2) Примењена геолошка истраживања, и то за:
			(1) инжењерскогеолошка-геотехничка истраживања;
			(2) хидрогеолошка истраживања подземних вода и хидрогеотермалних ресурса;
			(3) геолошка истраживања чврстих минералних сировина;
			(4) геолошка истраживања нафте и природног гаса; 
			(5) геолошка истраживања петрогеотермалних ресурса;
			(6) геолошка истраживања минералних ресурса за добијање природних грађевинских материјала.
			Члан 3.
			Пројекти се израђују у складу са Законом о рударству и геолошким истраживањима (у даљем тексту: Закон) и условима:
			1) Завода за заштиту природе Србије;
			2) надлежног завода за заштиту споменика културе.
			Пројекти се израђују у складу са ограничењима која се односе на:
			1) изворишта од посебног значаја за регионално снабдевање водом;
			2) просторни или урбанистички план надлежног органа за послове урбанизма.
			Члан 4.
			Пројекти се израђују на основу геолошких, инжењерско-геолошких геотехничких, хидрогеолошких и петрогеотермалних критеријума у складу са правилима струке, сходно циљу и врсти геолошких истраживања. 
			Члан 5.
			Пројекти садрже:
			1) опште податке о Пројекту;
			2) условe Завода за заштиту природе Србије;
			3) условe надлежног Завода за заштиту споменика културе;
			4) текстуални део;
			5) графичкe прилоге.
			Члан 6.
			Општи подаци о Пројекту обухватају:
			1) назив пројекта и привредног друштва, односно другог правног лица или предузетника који је Пројекат урадио; потпис главног и/или одговорног пројектанта са леве и овлашћеног лица за заступање привредног друштва, односно другог правног лица или предузетника, са десне стране насловне странице Пројекта, заводни деловодни број, место и датум израде пројекта;
			2) списак стручних сарадника на изради Пројекта са својеручним потписима;
			3) доказ да привредно друштво, односно друго правно лице или предузетник који је Пројекат урадио, испуњава услове прописане законом за обављање делатности израде геолошких пројеката;
			4) доказе да главни пројектант и/или одговорни пројектант, у погледу стручне спреме и радног искуства, испуњава услове прописане законом за обављање послова израде геолошких пројеката.
			Члан 7.
			Текстуални део Пројекта из члана 2. став 1. тачка 1) и тачка 2) подтач. (1)–(4) овог правилника садржи:
			1) пројектни задатак;
			2) садржај, који чине:
			(1) увод,
			(2) општи подаци о истражном простору,
			(3) приказ геолошке грађе истражног простора,
			(4) преглед раније извршених геолошких истраживања, осим код вршења истраживања петрогеотермалних ресурса и минералних ресурса за добијање природних грађевинских материјала,
			(5) пројектна решења извођења геолошких истраживања,
			(6) образложење предложених геолошких истраживања чврстих минералних сировина,
			(7) образложење предложене методике геолошких истраживања за чврсте минералне сировине и нафту и природи гас,
			(8) предмер са описом и техничким условима извођења геолошких истражних радова,
			(9) динамика извођења геолошких истражних радова,
			(10) финансијски предрачун геолошких истраживања,
			(11) геолошко-економско образложење Пројекта,
			(12) мере безбедности и здравља на раду и заштите од пожара, као и мере заштите животне средине и објеката културне баштине,
			(13) списак литературе коришћенe за израду Пројекта.
			Члан 8. 
			Пројектни задатак израђује и потписује наручилац Пројекта (инвеститор), односно руководилац Геолошког завода Србије у случају вршења основних геолошких истраживања, а пројектни задатак садржи основне податке о: врсти геолошких истраживања, локалитету, координатама преломних тачака истражног простора, на којем се могу извршити сви неопходни геолошки радови на основу којих се може дефинисати лежиште неке минералне сировине, односно сви потребни геолошки радови у циљу утврђивања инжењерско-геолошких и хидрогеолошких параметара геолошке средине, циљу, намени и очекиваним резултатима истраживања.
			Члан 9.
			Увод садржи:
			1) разлоге за израду Пројекта и очекиване резултате;
			2) услове под којима је Пројекат урађен;
			3) учеснике у изради Пројекта; 
			4) време израде Пројекта и планирано време реализације геолошких истраживања.
			Члан 10.
			Општи подаци о истражном простору садрже:
			1) географски положај и координате преломних тачака истражног простора, назив листа топографске карте и основне геолошке карте које обухватају истражни простор;
			2) геоморфолошке и хидролошке карактеристике истражног простора;
			3) врсту минералног ресурса;
			4) назив локалитета;
			5) климатске прилике;
			6) насељеност истражног простора;
			7) број катастарске парцеле код вршења истраживања петрогеотермалних ресурса и природних грађевинских материјала;
			8) саобраћајну инфраструктуру региона.
			Члан 11.
			Приказ геолошке грађе истражног простора садржи опис:
			1) литостратиграфских (или формационих) јединица које учествују у геолошком саставу терена на коме се планира извођење геолошких истраживања и његове околине;
			2) структурно-тектонских карактеристика истражног простора и његове околине.
			Члан 12.
			Преглед раније извршених основних геолошких истраживања садржи:
			1) историјат истраживања;
			2) преглед примењених метода и подручја изведених геолошких истраживања;
			3) критички осврт на примењене методе основних геолошких истраживања, достигнути степен истражености и поузданости расположивих података.
			На основу података раније извршених геолошких истраживања даје се сажет приказ натуралних показатеља геолошко-економске оцене и мишљење о перспективности истражног простора у погледу присуства минералних или других геолошких ресурса, или погодности геолошке средине за потребе градње и/или друге намене, сходно предмету истраживања.
			Члан 13.
			Преглед раније извршених инжењерско-геолошко-геотехничких геолошких истраживања садржи:
			1) историјат истраживања;
			2) локације које су истраживане;
			3) преглед примењених метода и обима изведених истраживања;
			4) критички осврт на примењену методику истраживања, достигнути степен истражености и поузданости расположивих података; кратак приказ геолошких и инжењерско-геолошких-геотехничких карактеристика истражног простора са закључком о погодности терена сa аспекта предметних истраживања.
			Члан 14.
			Преглед раније извршених хидрогеолошких истраживања подземних вода и хидрогеотермалних ресурса садржи:
			1) историјат истраживања;
			2) преглед примењених метода и обима истраживања;
			3) локације које су истраживане са приказом истраживаних ресурса подземних вода и постигнутих резултата истраживања; 
			4) критички осврт на примењену методику хидрогеолошких истраживања, достигнути степен истражености и поузданости расположивих података, на основу којих се доноси мишљење о перспективности истражног простора у погледу проналажења нових лежишта подземних вода и/или хидрогеотермалних ресурса. 
			Члан 15.
			Преглед раније извршених геолошких истраживања чврстих минералних сировина садржи:
			1) историјат истраживања;
			2) преглед примењених метода и обима истраживања;
			3) опис локација које су истраживане са приказом постигнутих резултата; 
			4) критички осврт на примењену методику истраживања, достигнути степен истражености и поузданости расположивих података о извршним истраживањима;
			5) сажет приказ показатеља геолошко-економске оцене, на основу којих се доноси мишљење о перспективности (рудној потенцијалности) истражног простора у целини, или у појединим деловима, у односу на истраживани минерални ресурс, односно минералну сировину.
			Члан 16.
			Преглед раније извршених геолошких истраживања нафте и природног гаса садржи:
			1) историјат истраживања;
			2) преглед примењених метода истраживања;
			3) локације које су истраживане;
			4) обим и густину истражних радова за сваку од примењених метода.
			На основу података раније извршених истраживања даје се:
			1) критички осврт на примењену методику истраживања, достигнути степен истражености и поузданости расположивих података о извршним истраживањима;
			2) приказ геолошких и нафтно-геолошких карактеристика истражног простора;
			3) приказ показатеља геолошко-економске оцене истражног простора. 
			Члан 17.
			Пројектна решења извођења основних геолошких истраживања садрже приказ свих планираних истражних активности и образложење предложене методике истраживања која ће бити примењена ради упознавања и утврђивања: 
			1) геолошке грађе истражног простора;
			2) металогенетских/минерагенетских (или угљоносних, нафтоносних, хидрогеолошких, геотермалних, инжењерско-геолошких или геоеколошких) карактеристика истражног простора;
			3) потенцијала истраживаног простора у погледу издвајања перспективних средина за проналажење минералних ресурса, или ресурса подземних вода и/или геотермалних ресурса, или подобности геолошке средине за потребе градње (или санације и рекултивације, просторног и/или урбанистичког планирања, заштите животне средине или очувања геодиверзитета и заштите објеката геонаслеђа и сл.). 
			Члан 18.
			Пројектна решења извођења инжењерско-геолошких-геотехничких истраживања садрже приказ одговарајућег методског поступка у односу на конкретна инжењерско-геолошка истраживања и образложење предложене методике истраживања за све планиране истражне радове ради упознавања и утврђивања:
			1) инжењерско-геолошких-геотехничких, хидрогеолошких, сеизмичких, структурно-тектонских и других карактеристика терена;
			2) егзогеодинамичких процеса и појава (клизишта, одронa, слегања тла, ризика од плављења и др.), са посебним освртом на стабилност терена, објеката и сигурност људи, као и узрока њиховог настанка, динамике развоја и могућности санирања;
			3) инжењерско-геолошке класификације терена са становишта сеизмичке микро рејонизације и подобности за градњу; 
			4) инжењерско-геолошких и геотехничких услова градње објеката (или санације и рекултивације, или заштите, или за потребе просторног и/или урбанистичког планирања).
			Члан 19.
			Пројектна решења извођења хидрогеолошких истраживања подземних вода и хидрогеотермалних ресурса дају се у зависности од степена истражености и сврхе хидрогеолошких истраживања и садрже образложење предложене методике истраживања која ће бити примењена у циљу ближег упознавања и утврђивања: 
			1) геолошких и хидрогеолошких карактеристика истражног простора;
			2) издвајања перспективних средина у погледу могућности проналажења колектора, односно лежишта подземних вода;
			3) просторног положаја, издашности водоносне средине и њене рејонизације према степену издашности;
			4) хидрогеолошких параметара и својстава водоносне средине, а код затворених и полузатворених система (лежишта) и њихове повлате;
			5) ресурса и резерви подземних вода или хидрогеотермалних ресурса и њихове класификације;
			6) могућности регулације режима и вештачког прихрањивања издани или реињектирања обновљивих (ревитализованих) хидрогеотермалних ресурса; 
			7) хидрогеолошких и хидротехничких услова коришћења подземних вода и њихове санитарне и друге заштите;
			8) ремедијације подземних вода и геолошке средине.
			Члан 20.
			Пројектна решења извођења геолошких истраживања чврстих сировина обухватају приказ и образложење предложене методике истраживања и свих планираних истражних радова ради ближег упознавања и утврђивања:
			1) геолошких и металогенетских (минерагенетских или угљоносних) карактеристика истражног простора, односно геолошке грађе, тектонског склопа, минералног састава, технолошких (металуршких) типова и других релевантних карактеристика рудне минерализације чије се присуство очекује;
			2) услова за класификацију минералних ресурса и резерви.
			Члан 21.
			Пројектна решења извођења геолошких истраживања нафте и природног гаса дају се сагласно геолошко-геофизичкој интерпретацији расположивих (доступних) података, односно степену познавања геолошке грађе терена и садрже образложење предложене методике истраживања за све врсте истражних радова ради ближег упознавања и утврђивања:
			1) геолошких карактеристика истражног простора, односно литофацијалних типова стена и структурно-тектонских односа;
			2) нафтно-геолошких карактеристика истражног простора или модела лежишта, односно претпостављеног матичног нафтно-гасног потенцијала; 
			3) услова за класификацију и категоризацију ресурса и резерви нафте и гаса.
			Члан 22.
			Пројектна решења извођења истраживања петрогеотермалних истраживања садрже план активности (поступака) и приказ најпогодније варијанте истраживања уважавајући реално стање на терену (присуство стамбених, инфраструктурних и других објеката и сл.) и образложење предложене методике истраживања ради ближег упознавања и утврђивања:
			1) петрогеолошких карактеристика истражног простора;
			2) петрогеотермалних својстава геолошке средине (температуре по дубини, топлоте проводљивости, локалног геотермалног градијента и сл.);
			3) параметара топлотне проводљивости стена;
			4) услова и могућности коришћења топлотe стенских маса;
			5) очекиване количине петрогеотермалне енергије; 
			6) прорачуна потребне количине енергије за грејање (или хлађење) објекта за који се ради пројектна документација.
			Члан 23. 
			Пројектна решења извођења геолошких истраживања минералних ресурса за добијање природних грађевинских материјала садрже приказ и образложење предложених истражних радова ради ближег упознавања карактеристика геолошке средине, односно утврђивања и испитивања минералних ресурса за добијање природних грађевинских материјала, и то:
			1) њихове припадности одређеном генетском типу, геолошкој и/или рудоносној формацији;
			2) петролошког и минералног састава;
			3) величине, облика и просторног положаја претпостављеног геолошког тела;
			4) квалитета, односно физичко-механичких и других карактеристика.
			На основу елемената из става 1. овог члана изводи се закључак о количинама и квалитету претпостављеног минералног ресурса и могућностима његовог коришћења (примене). 
			Члан 24.
			Образложење предложених геолошких истраживања чврстих минералних сировина за потребе упознавања металогенетских (минерагенетских или угљоносних) карактеристика истражног простора и истраживане минералне сировине, даје се ради утврђивања:
			1) перспективних геолошких средина за проналажење минералних ресурса;
			2) контролних фактора просторног размештаја минерализованих (или угљоносних) геолошких тела, односно рудних тела и лежишта минералних сировина (магматски, структурни, литолошки и др.);
			3) потенцијала истражног простора у погледу проналажења лежишта минералних сировина;
			4) геолошких карактеристика минерализованих (или угљоносних) простора, односно рудних тела и лежишта минералних сировина, и то:
			(1) њиховог облика и величине (димензија),
			(2) њихове припадности одређеним рудоносним формацијама и генетским типовима,
			(3) минералног састава, односно садржаја корисних и штетних компонената и карактера њихове расподеле у минерализованом простору (или рудном телу и лежишту),
			(4) структурно-текстурних типова рудне минерализације односно руде,
			(5) захваћености минерализованог (или угљоносног) геолошког простора, односно рудних тела и лежишта минералних сировина пострудном тектоником и др.
			Члан 25.
			Образложење предложене методике геолошких истраживања чврстих минералних сировина за потребе класификације ресурса и резерви, односно превођења минералних ресурса у рудне резерве, даје се ради упознавања:
			1) лежишних услова, просторног положаја, простирања, величине, облика и грађе лежишта, односно рудних тела, свих корисних и штетних минералних супстанци, њиховог међусобног односа и просторне размештености;
			2) хемијског састава, физичко-хемијских, физичко-механичких, технолошких (металуршких) и других својстава минералних сировина, као и могућности њихове примене;
			3) тектонских, геотехничких (инжењерско-геолошких, инжењерско-хидрогеолошких, геомеханичких) и других параметара који одређују услове извођења експлоатационих радова;
			4) фактора геолошко-економске оцене: металогенетских (минерагенетских или угљоносних), структурно-тектонских, генетских, структурно-морфолошких, минералошко-петрографских, инжењерско-геолошких, хидрогеолошких, техничко-експлоатационих, технолошких (металуршких), регионалних, економских (укључујући финансијску анализу и процену ризика), тржишних, правно-законодавних, еколошких, социјалних и државно-стратешких, као и из њих изведених натуралних и вредносних показатеља на основу којих се врши класификација минералних ресурса и резерви.
			Члан 26.
			Образложење предложене методике геолошких истраживања нафте и природног гаса у циљу дефинисања геолошких и нафтно-геолошких карактеристика истражног простора, односно ресурса и резерви нафте и гаса даје се ради утврђивања:
			1) перспективног простора за формирање лежишта нафте и гаса;
			2) нафтно-матичног потенцијала и генетског модела лежишта;
			3) просторног размештаја потенцијалних лежишта нафте и гаса (структурно-тектонских, литолошких, стратиграфских и др.); 
			4) могућности откривања лежишта нафте и гаса на издвојеним потенцијалним локалитетима; 
			5) геолошких карактеристика потенцијалних лежишта (положаја и величине, колекторских својства, лежишних услова, физичко-хемијских особина флуида и др.); 
			6) технолошко-техничких услова и могућности експлоатације нафте и гаса.
			Члан 27.
			Предмер са описом и техничким условима извођења основних геолошких истражних радова садржи:
			1) избор најрационалније варијанте истраживања, односно оптималних истражних поступака и метода (теренских, лабораторијских, кабинетских), сходно врсти и циљу истраживања;
			2) врсту и обим пројектованих радова; 
			3) детаљан опис планираних активности (примењених техника и процедура), пожељно са кратким коментаром о могућностима и очекиваним резултатима пројектованих метода. 
			Члан 28.
			Предмер са описом и техничким условима извођења инжењерско-геолошких-геотехничких истраживања геолошких истражних радова садржи:
			1) избор и приказ одговарајуће варијанте истраживања у односу на конкретну инжењерско-геолошку проблематику која се решава, односно оптималних истражних поступака и метода (теренских, лабораторијских, кабинетских), уважавајући реално стање на терену (присуство инфраструктурних, стамбених и других објеката и сл.);
			2) врсту и обим пројектованих радова;
			3) детаљан опис техничких услова израде сваког истражног рада у оквиру истражног простора (пожељно са графичким приказом);
			4) начин опробовања у циљу добијања инжењерскогеолошких и/или геотехничких параметара, сходно потребама у погледу планиране градње или других потреба.
			Члан 29.
			Предмер са описом и техничким условима извођења хидрогеолошких истражних радова подземних вода и хидрогеотермалних ресурса геолошких садржи:
			1) врсту и обим пројектованих радова; 
			2) детаљан опис техничких услова израде истражне бушотине и/или других истражних радова, (приказ теста црпљења и других метода ради утврђивања количине и хидро-динамичког режима подземне воде); 
			3) узорковање подземних вода за потребе израде анализа (хемијских, радиолошких, бактериолошких, балнеолошких и др.) у циљу оцене квалитета подземних вода, сходно очекивањима у погледу њене примене.
			Члан 30.
			Предмер са описом и техничким условима извођења геолошких истражних радова чврстих минералних сировина садржи:
			1) избор и приказ најрационалније варијанте истраживања, односно оптималних истражних поступака и метода (теренских, лабораторијских, кабинетских);
			2) врсту и обим пројектованих радова; 
			3) опис техничких услова израде сваког истражног рада са називом издвојених перспективних локалитета у оквиру истражног простора (са графичким приказом), са посебним освртом на евентуално постојање ризика у односу на безбедност и сигурност људи, природу и материјална добра; 
			4) локалне услове за реализацију пројектованих истраживања (транспортне прилике, снабдевање енергијом, снабдевање водом, смештајне и друге прилике и сл.).
			Опис пројектованих геолошких истражних радова садржи:
			1) приказ примењене методе и детаљан опис њених битних карактеристика и могућности, растојања између истражних радова, густине осматрања или опробовања и др.; 
			2) врсту и конструктивне елементе истражног рада: раскопа, истражног бушења и рударских истражних радова (поткопа, нископа, ускопа и др.) и начин њихове израде;
			3) методe опробавања и технике узимања проба (на пример: од целог језгра истражне бушотине или половине језгра сеченог по дужини и сл.), планираних лабораторијских и технолошких метода и процедура, контроле квалитета и др.
			Члан 31.
			Предмер са описом и техничким условима извођења геолошких истражних радова нафте и природног гаса садржи:
			1) избор и приказ најрационалније варијанте истраживања, односно оптималних истражних поступака и метода;
			2) обим пројектованих радова са микролокацијом сваког истражног рада;
			3) битне конструктивне карактеристике и детаљан опис техничких услова израде сваког истражног рада; 
			4) локалне услове за реализацију пројектованих истраживања (транспортне прилике, снабдевање енергијом, снабдевање водом, смештајне и друге прилике).
			Опис истражних радова из става 1. овог члана садржи приказ и детаљан опис свих пројектованих методa истраживања (геолошких, геохемијских, геофизичких и др. – теренских, лабораторијских и кабинетских). 
			Члан 32.
			Предмер са описом и техничким условима извођења истражних радова петрогеотермалних ресурса садржи:
			1) врсту и обим пројектованих радова; 
			2) детаљан опис пројектоване истражне сонде; 
			3) извођење тестова у циљу одређивање параметара топлотне проводљивости стена на лицу места и/или у лабораторијским условима, са посебним освртом на могућност и значај коришћења испитиваног петрогеотермалног ресурса.
			Члан 33.
			Предмер са описом и техничким условима извођења истражних радова минералних ресурса за добијање природних грађевинских материјала садржи:
			1) врсту и обим пројектованих радова; 
			2) опис примењених метода, односно конструктивних елемената и техничких услова израде сваког истражног рада (раскопа, истражне бушотине и сл.); 
			3) опис методe опробавања и технике узимања проба за планирана лабораторијска (физичко-механичка, хемијска и др.) испитивања. 
			Члан 34.
			Динамика извођења геолошких истражних радова за прву истражну годину се приказује у виду табеларног плана рада по месецима, а у случају вишегодишњих истраживања, за другу и сваку наредну истражну годину, динамика се приказује у виду годишњег плана рада по кварталима.
			Члан 35.
			Финансијски предрачун геолошких истраживања садржи јединичне цене за сваки истражни рад на бази просечних тржишних цена у време пројектовања, исказаних у динарима.
			Цена геолошких истражних радова може бити приказана и у страној валути, као упоредна, са назнаком вредности стране валуте на дан израде Пројекта.
			Члан 36.
			Геолошко-економско образложење Пројекта садржи упоредну анализу очекиваних резултата, исказаних преко натуралних (и вредносних, ако постоје) геолошких показатеља и пројектованих трошкова геолошких истраживања, ради сагледавања економске оправданости предложених истраживања.
			Члан 37.
			Мере безбедности и здравља на раду и заштите од пожара, као и мере заштите животне средине и објеката културне баштине, које је при извођењу истражних радова носилац истраживања дужан да спроводи ради заштите живота и здравља људи, имовине, очувања природе и културних добара у складу са пратећим прописима, стандардима, односно издатим условима надлежних установа, чине саставни део текстуалног дела Пројекта.
			Члан 38. 
			Списак литературе коришћенe за израду Пројекта, садржи:
			1) редни број публикованог рада и/или фондовског документа; 
			2) презиме и прво слово имена аутора;
			3) годину објављивања публикованог рада или израде фондовског документа;
			4) назив публикованог рада и/или фондовског документа;
			5) назив привредног друштва, односно другог правног лица или предузетника који је власник коришћеног документа или фонда који располаже геолошком документацијом. 
			Члан 39. 
			Графички прилози садрже:
			1) прегледну топографску карту 1:25.000 (или у другој погодној размери), са уцртаном границом и координатама преломних тачака истражног простора;
			2) геолошку (или хидрогеолошку, инжењерско-геолошку или структурну) карту истражног простора и његове околине, размере 1:100.000 (или у другој погодној размери), са уцртаном границом и координатама преломних тачака истражног простора и приказом пројектованих истражних радова; 
			3) геолошке планове и прогнознe геолошке профиле у погодној размери са графичким приказом пројектованих истражних радова (истражне бушотине и др.); 
			4) графички приказ раније извршених и новопројектованих геолошких истраживања у погодној размери, осим у случају истраживања минералних ресурса за добијање природних грађевинских материјала и петрогеотермалних ресурса, као и инжењерско-геолошких-геотехничких истраживања.
			Члан 40.
			Када се врше измене и/или допуне Пројеката у складу са чланом 44. став 3. Закона, чија је реализација у току, измене и допуне Пројекта садрже:
			1) увод, у коме су образложени разлози и потреба за изменом и/или допуном претходних (одобрених) пројектних решења;
			2) пројектна решења извођења геолошких истраживања; 
			3) предмер са описом и техничким условима извођења истражних радова;
			4) динамику извођења истражних радова;
			5) финансијски предрачун геолошких истраживања.
			Графички прилози се раде сагласно врсти и циљу геолошких истраживања, односно предложеној методи истраживања.
			Члан 41.
			Извештаји који се односе на истраживања минералних ресурса за добијање природних грађевинских материјала и петрогеотермалних ресурса садрже:
			1) податке о минералном ресурсу и истражном простору (врста минералног ресурса, назив локалитета, број катастарске парцеле или координате истражног простора и сл.);
			2) мишљење о перспективности истражног простора у односу на минерални ресурс, чије се присуство очекује;
			3) закључак о претпостављеној количини минералних ресурса за добијање грађевинских материјала, односно о претпостављеној количини расположиве петрогеотермалне енергије која се може добити из испитивањем захваћених стенских маса.
			Члан 42.
			Даном ступања на снагу овог правилника престаје да важи Правилник о садржини пројеката геолошких истраживања и елабората о резултатима геолошких истраживања („Службени гласник РС”, број 51/96) осим одредби чл. 24–35. 
			Члан 43.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00035/1019-02
			У Београду, 12. јуна 2019. године
			Министар,
			Александар Антић, с.р.
	

