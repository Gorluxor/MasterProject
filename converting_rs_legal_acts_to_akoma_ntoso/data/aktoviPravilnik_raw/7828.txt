


	
	Zakon


	
	На основу члана 61. став 3. Закона о заштити ваздуха („Службени гласник РС”, број 36/09),
	Министар животне средине, рударства и просторног планирања, доноси
	
	ПРАВИЛНИК
	о условима за издавање сагласности оператерима за мерење квалитета ваздуха и/или емисије из стационарних извора загађивања
	
	"Службени гласник РС", број 16 од 7. марта 
	2012.
	
	Члан 1.
	Овим правилником прописују се ближи услови за издавање сагласности оператерима који самостално врше мерење квалитета ваздуха и/или мерење емисије из стационарних извора загађивања.
	Члан 2.
	Оператери који самостално врше мерење квалитета ваздуха, применом мануeлних или аутоматских метода, и/или мерење емисије из стационарних извора загађивања, применом дисконтинуалних метода, треба да испуне услове одређене правилником којим су прописани ближи услови за издавање дозволе за мерење квалитета ваздуха и дозволе за мерење емисије из стационарних извора загађивања.
	Члан 3.
	Оператери који самостално врше мерење емисије из стационарних извора загађивања применом континуалних метода, у погледу услова за издавање сагласности треба да: 
	
	1) самостално обављају послове мерења емисије из стационарних извора загађивања применом уређаја за континуално мерење емисија;
	2) имају кадар за обављање наведених послова, и то:
	(1) технички одговорно лице – најмање једно лице са стеченим високим образовањем на студијама другог степена (мастер академске студије, специјалистичке академске студије, специјалистичке струковне студије), односно на основним студијама у трајању од најмање четири године из образовно-научног поља природно-математичких наука (научна област хемијске, физичко-хемијске или науке о заштити животне средине) или образовно-научног поља техничко-технолошких наука (научна област технолошког, машинског или инжењерства заштите животне средине) и најмање три године искуства на пословима везаним за мерења емисије,
	3) имају адекватну опрему за континуално мерење емисије која:
	(1) је сертификована у складу са захтевима стандарда SRPS EN 14181, односно свака појединачна компонента система за континуално мерење емисије испуњава захтевe наведеног стандарда,
	(2) је за сваки елеменат мерења усаглашена са обезбеђењем поверења нивоа 1 („QAL 1”), који је дефинисан стандардом SRPS EN 14181,
	(3) врши континуално мерење емисије применом аутоматизованих мерних метода у сагласности са стандардом SRPS EN 14181,
	(4) обезбеђује аутоматизован прихват података, обраду података емисије, нормализацију мерних вредности и валидацију података у складу са стандардом SRPS EN 14181,
	(5) врши аутоматизовану евиденцију и обраду података у складу са обезбеђењем поверења нивоа 3 („QAL 3”),
	(6) омогућава надлежном органу приступ извештајима и аутоматизованој евиденцији и обради података у складу са обезбеђењем поверења нивоа 3 („QAL 3”).
	Подаци о оператеру, са обједињеним подацима о кадру које попуњава одговорно лице, односно лице које непосредно врши послове мерења дати су у Прилогу 1 – Општи подаци о оператеру, који је одштампан уз овај правилник и чини његов саставни део.
	Подаци о опреми дати су у Прилогу 2 – Подаци о опреми, који је одштампан уз овај правилник и чини његов саставни део.
	Подаци о методама мерења дати су у Прилогу 3 – Подаци о методама мерења, који је одштампан уз овај правилник и чини његов саставни део.
	Члан 4.
	Поред услова из члана 3. овог правилника, оператери који самостално врше мерење емисије из стационарних извора загађивања применом континуалних метода обезбеђују да је:
	1) уградња аутоматизованих мерних система, пуштање у рад и процедура почетног подешавања уређаја спроведена од стране стручног и од произвођача опреме овлашћеног особља;
	2) расположивост система за континуално мерење емисије минимално 95%; 
	3) расположивост система за континуално мерење садржаја кисеоника минимално 98%;
	4) обезбеђење поверења нивоа 2 („QAL 2”) и испитивање исправности уређаја за континуално мерење емисија, које се врши једном годишње („АSТ”), спроведено од стране овлашћеног правног лица за мерење емисије применом стандардних референтних метода и еталонираних мерних уређаја о чему се подноси извештај.
	Члан 5.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-202/2011-05
	У Београду, 29. фебруара 2012. године
	Министар,
	др 
	Оливер Дулић, с.р.
	
	
	
	
	
	
	
	
	

