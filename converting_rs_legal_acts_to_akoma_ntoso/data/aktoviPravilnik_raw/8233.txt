


	
	Zakon



	
			Нa oснoву члaнa 40. став 9. Зaкoнa o грaђeвинским прoизвoдимa („Службeни глaсник РС”, број 83/18),
			Министар грађевинарства, саобраћаја и инфраструктуре дoнoси 
			ПРАВИЛНИК 
			о захтевима за именовање тела за оцењивање и верификацију сталности перформанси
			"Службени гласник 
			РС", број 37 од 29. маја 2019.
			Члан 1.
			Овим правилником ближе се прописују захтеви за именовање тела за оцењивање и верификацију сталности перформанси грађевинских производа.
			Члан 2.
			Тело за оцењивање и верификацију сталности перформанси именује се у складу са захтевима утврђеним законом којим је уређена област грађевинских производа (у даљем тексту: Закон) и захтевима прописаним овим правилником.
			Члан 3.
			Тело за оцењивање и верификацију сталности перформанси испуњава захтеве у погледу компетентности за спровођење радњи у оквиру система 1+, система 1, система 2+ и/или система 3 (у даљем тексту: систем), за одређени грађевински производ или фамилију грађевинских производа у складу са техничком спецификацијом или техничким прописом ако испуњава захтеве у погледу компетентности утврђене одговарајућим српским стандардима и захтеве за грађевинске производе утврђене одговарајућом српском техничком спецификацијом или техничким прописом, и то:
			1) за обављање радњи у оквиру система 1+ или система 1, ако испуњава захтеве утврђене српским стандардом SRPS EN ISO/IEC 17065 и захтеве утврђене српским стандардом SRPS EN ISO/IEC 17025 најмање за један грађевински производ из области грађевинских производа којој припада грађевински производ или фамилија грађевинских производа за који се тело именује;
			2) за обављање радњи у оквиру система 2+, ако испуњава захтеве утврђене српским стандардом SRPS EN ISO/IEC 17065;
			3) за обављање радњи у оквиру система 3, ако испуњава захтеве утврђене српским стандардом SRPS EN ISO/IEC 17025 за више од 50% метода испитивања којима се испитују перформансе у вези са битним карактеристикама грађевинског производа;
			4) за обављање радњи испитивања битних карактеристика: реакције на пожар, отпорности на пожар, перформанси при спољашњем пожару, апсорпције буке и емисије опасних материја, ако испуњава захтеве утврђене српским стандардом SRPS EN ISO/IEC 17025 за испитивање одређене битне карактеристике за коју се именује према одговарајућим методама испитивања.
			Члан 4.
			Тело за оцењивање и верификацију сталности перформанси грађевинских производа испуњава захтеве у погледу оспособљености ако има довољан број запослених и других радно ангажованих лица са стручним знањем и одговарајућим искуством за обављање свих задатака у оквиру система оцењивања и верификације сталности перформанси за свaки грађевински производ или фамилију грађевинских производа за које се тело именује (у даљем тексту: стручно лице), од којих је најмање једно стручно лице, запослено са пуним радним временом на неодређено време, одређено за одговорно лице за спровођење радњи у оквиру система 1+, система 1, система 2+ или система 3, и то за сваки грађевински производ или фамилију грађевинских производа за које се именује и ако је стручно лице одговорно за следеће задатке: 
			1) за преузимање/прихватање радњи у поступку оцењивања и верификације сталности перформанси; 
			2) да радње у оквиру система обављају стручно оспособљена запослена и/или друга радно ангажована лица;
			3) за опремљеност тела за оцењивање и верификацију сталности перформанси у погледу опреме потребне за обављање тих радњи;
			4) да се радње у поступку оцењивања и верификације сталности перформанси спроводе у складу са прописима и правилима струке;
			5) да је обезбеђена независност при обављању радњи у оквиру система у односу на произвођача, увозника и дистрибутера грађевинског производа.
			Стручним лицем за грађевински производ из става 1. овог члана сматра се лице које има стечено одговарајуће образовање на нивоу еквивалентном основним академским студијама, односно струковним студијама обима од најмање 300 ЕСПБ и најмање укупно три године радног искуства на пословима:
			1) пројектовањa и/или производње грађевинских производа из области грађевинских производа којој тај грађевински производ припада;
			2) оцењивања усаглашености односно оцењивања и верификације сталности перформанси грађевинских производа из области грађевинских производа којој припада тај грађевински производ;
			3) пројектовања и/или грађења објеката у стручној области у којој се за грађење користе грађевински производи из области грађевинских производа којој тај грађевински производ припада;
			4) нормативе и/или на стручно-аналитичким пословима који се односе на грађевинске производе.
			Радно искуство из става 2. овог члана обухвата најмање две године радног искуства које је стечено на једном од послова из става 2. тач. 1)–4) овог овог члана.
			Члан 5.
			Тело за оцењивање и верификацију сталности перформанси именује се као сертификационо тело за грађевински производ ако испуњава захтеве из члана 40. Закона и ако за сваки грађевински производ или фамилију грађевинских производа у складу са техничком спецификацијом или техничким прописом за који се именује, испуњава захтеве у погледу компетентности из члана 3. став 1. тачка 1) овог правилника и захтеве у погледу оспособљености из члана 4. овог правилника.
			Тело за оцењивање и верификацију сталности перформанси именује се као сертификационо тело за фабричку контролу производње ако испуњава захтеве из члана 40. Закона и ако за сваки грађевински производ или фамилију грађевинских производа у складу са техничком спецификацијом или техничким прописом за који се именује, испуњава захтеве у погледу компетентности из члана 3. став 1. тачка 2) овог правилника и захтеве у погледу оспособљености из члана 4. овог правилника.
			Тело за оцењивање и верификацију сталности перформанси именује се као лабораторија ако испуњава захтеве из члана 40. Закона и ако за сваки грађевински производ или фамилију грађевинских производа у складу са техничком спецификацијом или техничким прописом за који се именује, испуњава захтеве у погледу компетентности из члана 3. став 1. тачка 3) и захтеве у погледу оспособљености из члана 4. овог правилника.
			У случају именовања лабораторије за испитивање која спроводи радње оцењивања и верификације сталности перформанси грађевинских производа у вези са битним карактеристикама: реакција на пожар, отпорност на пожар, перформансе приликом спољног пожара, апсорпција буке и емисија опасних материја, захтеви из члана 4. став 2. тач. 1) и 2) овог правилника односе се на знање и искуство у вези са испитивањем битних карактеристика: реакције на пожар, отпорности на пожар, перформанси приликом спољног пожара, апсорпције буке и емисија опасних материја, независно од грађевинског производа за који се тело именује.
			Члан 6.
			Именовано тело за оцењивање и верификацију сталности перформанси испуњава захтеве утврђене Законом и овим правилником у случају измене техничке спецификације у складу са којом је именовано, уколико у року од 60 дана од дана почетка важења измењене техничке спецификације, достави министарству надлежном за послове грађевинарства изјаву да измена не утиче на поступак оцењивања и верификације сталности перформанси грађевинског производа или фамилије грађевинских производа у смислу испуњавања основних захтева за објекат.
			Именовано тело за оцењивање и верификацију сталности перформанси испуњава захтеве утврђене Законом и овим правилником ако: 
			1) одговорно лице из члана 4. овог правилника замени другим стручним лицем; 
			2) се промени референтна ознака техничке спецификације и ако је промена такве природе да не мења испуњавање захтева на основу којих је тело за оцењивање и верификацију сталности перформанси именовано;
			3) је настала промена такве природе да није потребно преиспитивање испуњености захтева за именовање тела за оцењивање и верификацију сталности перформанси грађевинског производа.
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00094/2019-12
			У Београду, 16. маја 2019. године
			Министар,
			проф др. Зорана З. Михајловић, с.р.
	

