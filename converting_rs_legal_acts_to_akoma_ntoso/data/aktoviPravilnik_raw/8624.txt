


	
	Zakon


	
				На основу члана 54. став 4. Закона о превозу путника у друмском саобраћају („Службени гласник РС”, број 68/15),
				Министар грађевинарства, саобраћаја и инфраструктуре доноси
				ПРАВИЛНИК
				о ближим саобраћајно-техничким и другим условима за изградњу, одржавање и експлоатацију аутобуских станица и аутобуских стајалишта
				"Службени гласник РС, број 7 од 31. јануара 
				2017
				Члан 1.
				Овим правилником прописују се ближи саобраћајно-технички и други услови за изградњу, одржавање и експлоатацију аутобуских станица (у даљем тексту: станица) и аутобуских стајалишта (у даљем тексту: стајалиште). 
				Члан 2.
				Аутобуска станица је саобраћајни објекат у коме се врше пријем и отпрема аутобуса, укрцавање и искрцавање путника и пртљага, продаја и издавање возних карата и других превозних исправа, давање обавештења о превозу и пружање других услуга у вези са превозом. 
				Члан 3.
				На станици мора да буде истакнут натпис који садржи речи „аутобуска станица”, назив насељеног места, као и пословно име пружаоца станичне услуге.
				Станица мора да има:
				1) пословну зграду;
				2) простор за издавање возних карата и других превозних исправа и давање обавештења о превозу;
				3) чекаоницу;
				4) гардеробу;
				5) јавни санитарни чвор са текућом водом;
				6) простор за аутобусе са перонима;
				7) уређај за видео-надзор на перонима. 
				Члан 4.
				Пословна зграда станице мора да има: простор за издавање возних карата и других превозних исправа и давање обавештења о превозу, чекаоницу, гардеробу и јавни санитарни чвор.
				Простор за издавање возних карата и других превозних исправа и давање обавештења о превозу, чекаоница и отпремно-диспечерска служба могу да буду у истој просторији пословне зграде.
				Број места за продају возних карата и других превозних исправа мора да омогући куповину возне карте или друге превозне исправе без дужег задржавања путника, а изузетно уз задржавање до 15 минута.
				Члан 5.
				Простор за издавање возних карата и других превозних исправа и давање обавештења о превозу мора да буде на видном месту у пословној згради и обележен, а у станици са мањим бројем корисника (станица са мање од десет перона) простор за издавање возних карата и других превозних исправа може бити намењен и за давање обавештења. 
				За давање обавештења (о реду вожње, ценама и др) станица мора да има посебан телефонски број.
				Члан 6.
				Чекаоница мора да има:
				1) површину која одговара просечном дневном протоку путника, али не мању од 12 m², са најмање шест места за седење, од којих су два намењена инвалидима и мајкама са децом; 
				2) висину од најмање 3,20 m; 
				3) обезбеђено загревање у зимском периоду; 
				4) проветравање природним или вештачким путем; 
				5) природно и вештачко осветљење; 
				6) подове и зидове од материјала погодног за лако прање, чишћење и дезинфекцију;
				7) видно истакнуте ознаке о забрани пушења;
				8) корпу за отпатке са уложак-кесама за једнократну употребу.
				Члан 7.
				Пословна зграда станице мора да има агрегат или сличан уређај за производњу електричне енергије за осветљење чекаонице и перона у случају нестанка електричне енергије.
				Члан 8.
				На видном месту и у непосредној близини простора за издавање возних карата и других превозних исправа и давање обавештења о превозу мора бити обезбеђено место за истицање извода из реда вожње, општих услова међумесног превоза, општих услова пословања аутобуских станица и др.
				На видном месту мора да буду истакнути радно време станице и визуелне ознаке за просторе и просторије које се налазе у оквиру станице (гардероба, санитарни чвор, телефон и сл.).
				У градовима и насељима градског карактера у којима је организован јавни градски превоз на видном месту у станици мора да буде истакнут план насељеног места у коме се станица налази са линијама јавног градског превоза. 
				Члан 9.
				Гардероба има издвојену површину која задовољава просечне дневне потребе за смештај пртљага и ствари.
				Услуге гардеробе се могу организовати и у оквиру других служби (служба за издавање возних карата, отпремно-диспечерска служба и др.) са видном назнаком да иста постоји.
				Члан 10.
				Јавни санитарни чвор са текућом водом мора имати одвојене кабине за мушки и женски део тоалета, који се редовно одржавају и чисте. 
				Члан 11.
				Простор за аутобусе са перонима мора да има површину за кретање аутобуса и пероне, а може да има паркиралиште, површину за чишћење и прање, уређаје за контролу техничке исправности, као и друге садржаје за опслуживање аутобуса.
				Члан 12.
				Површина за кретање аутобуса је одређена маневарским карактеристикама аутобуса при постављању на перон ходом унапред и слободним безбедним кретањем из станице са већ постављеним аутобусима на перонима и паркиралиштима.
				Члан 13.
				Перон је површина намењена за кретање путника, укрцавање и искрцавање путника и за постављање аутобуса.
				Ширина перона не може бити мања од 4 m и мора да обезбеди неометан прилаз аутобуса, као и укрцавање и искрцавање путника у аутобус на предња и задња врата када су истовремено отворена врата простора за пртљаг код два паралелно постављена аутобуса.
				Укупна дужина перона предвиђена за путнике одређена је бројем перона и мора да буде уздигнута у односу на површину за аутобусе од 10 до 20 cm.
				Сваки перон мора бити осветљен и означен бројем постављеним на видном месту. 
				Члан 14.
				Простор за аутобусе са перонима мора да има надстрешницу изнад простора за кретање путника висине најмање 4,5 m у односу на површину за постављање аутобуса.
				Стубови надстрешнице постављају се тако да не ометају маневрисање и улазак аутобуса.
				Члан 15.
				Уређај за видео-надзор на перонима, као електронски уређај, мора бити постављен да јасно бележи у облику видео-снимка кретање аутобуса и путника на перонима, као и укрцавање и искрцавање путника у аутобусе.
				Члан 16.
				Станица мора да има разгласне уређаје за обавештавање корисника у чекаоницама и на перонима који омогућавају разговетну и довољну чујност.
				Станица мора да има на видним местима у чекаоници и на перонима постављене часовнике који показују тачно време.
				Члан 17.
				Пратећи садржаји станице морају бити организовани на начин да не ометају обављање основне делатности станице.
				Члан 18.
				Локација за станицу одређује се правцима међумесног и приградског превоза кроз град или насељено место, а имајући у виду захтеве путника и превозника за најкраћим итинерером.
				Члан 19.
				Стајалиште је изграђен простор ван коловоза или прописно обележена површина на коловозу, намењена за заустављање аутобуса ради укрцавања и искрцавања путника и утовара и истовара пртљага.
				Стајалиште се обележава прописаном саобраћајном сигнализацијом.
				Стајалиште мора да има истакнут назив, надстрешницу, уздигнуту површину за путнике и корпу за отпатке.
				Члан 20.
				Станица и стајалиште морају да се одржавају тако да увек одговарају својој намени.
				Одржавањем станице сматрају се радови којима се обезбеђује исправно стање саобраћајно-техничких и санитарно-техничких елемената, и то: оправка пословне зграде, њених уређаја и инсталација, замена дотрајалих саобраћајних знакова, путоказа, ознака, симбола, оправка и замена разгласних уређаја, обнављање перона и паркиралишта за аутобусе, чишћење снега са перона и паркиралишта за аутобусе и посипање одговарајућим материјалом ради спречавања поледице, редовно одржавање површина које се боје, редовно чишћење, прање и дезинфекција перона и паркиралишта за аутобусе, као и редовно уклањање отпадака на тим површинама на хигијенски начин и друго.
				Одржавање стајалишта обавља се у складу са прописима који уређују област јавних путева.
				Члан 21.
				Даном почетка примене овог правилника престаје да важи Правилник о ближим саобраћајно-техничким и другим условима за изградњу, одржавање и експлоатацију аутобуских станица и аутобуских стајалишта („Службени гласник РС”, бр. 20/96, 18/04, 56/05 и 11/06).
				Члан 22.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 12. фебруара 2017. године.
				Број 110-00-241/2016-03
				У Београду, 20. јануара 2017. године
				Министар, 
				проф. др Зорана З. Михајловић, с.р.
	

