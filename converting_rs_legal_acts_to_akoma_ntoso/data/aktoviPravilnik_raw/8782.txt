

	Редакцијски пречишћен текст



На основу члана 265. Закона о ваздушној пловидби (“Службени лист СФРЈ”, бр. 45/86), председник Савезног комитета за саобраћај и везе прописује


ПРАВИЛНИК

	о змајарству
„Службени лист СФРЈ”, бр. 17 од 9. марта 1987, 57 од 5. октобра 1990, 59 од 2. августа 1991,„Службени лист СРЈ”, бр. 8 од 26. фебруара 1993, 11 од 12. марта 1993, 38 од 18. августа 1995, „Службени гласник РС“, број 68 од 21. септембра 2010 
	- др. правилник


I. ОСНОВНЕ ОДРЕДБЕ

Члан 1.
Овим правилником прописују се израда, одржавање, и начин коришћења змајева и стручна спрема, стручна обука, испити, дозволе и овлашћења пилота змаја.

Члан 2.
Змај је ваздухоплов, једноставне конструкције, којим се управља променом положаја тежишта пилота змаја.
Змај може бити опремљен и погонском групом снаге до 50 kW (у даљем тексту: моторни змај).

Члан 3.
Змајем се може полетати и помоћу моторног возила, моторног змаја, чамца, витла и др. ако је то утврђено упутством произвођача.

Члан 4.
Летење змајем ради обуке, спортског такмичења и других јавних манифестација мора да прати руководилац летења.
Лице из става 1. овог члана мора имати дозволу за пилота змаја и овлашћење наставника летења змајем и мора бити оспособљено за пружање прве медицинске помоћи.

II. ИЗРАДА ЗМАЈА

Члан 5.
Змај, везе и падобран змаја морају бити израђени тако да без оштећења могу издржати утицаје сила које се јављају током лета.

Члан 6.
Змај израђују предузећа* овлашћена за производњу змаја и физичка лица – према домаћој или иностраној техничкој документацији. 

*Службени лист СФРЈ, број 57/1990

Члан 7.
Змај се израђује на основу техничке документације.
Техничка документација садржи, нарочито: резултате прорачуна и мерења отпорности и конструкције змаја, са листом података о физичком својству материјала који ће се користити, и цртеже у којима је одређен облик змаја и његових делова.

Члан 8.
Змај мора да издржи оптерећење од +4 g до –2 g, без пластичне деформације, осим змаја меке конструкције који мора да издржи оптерећење од +4 g до 0 g, без пластичне деформације.* 

*Службени лист СФРЈ, број 59/1991

Члан 9.
Материјал (сировина, полупроизводи и др.) од кога се израђује змај, односно који се употребљава за оправку и обнову мора да испуњава услове утврђене у техничкој документацији за одређени тип змаја.

Члан 10.
Аеродинамичке карактеристике змаја и његова отпорност утврђују се у току пробног лета, контролом квалитета употребљеног материјала.
Ако змај који је оптерећен прописаним оптерећењем не претрпи трајне деформације и оштећења и ако се не установе функционални недостаци, сматра се да је испунио услов отпорности.

Члан 11.
Змај се мора израдити тако да сви његови делови испуне услове стабилности конструкције и функционалности пре температури у границама од –20°С до + 40°С.

Члан 12.
Материјал од кога се израђује змај и делови који се у њега уграђују морају испунити услов отпорности зависно од руковања змајем и дејства метеоролошких услова (корозија, хемијске промене материјала и сл.).

Члан 13.
Површина змаја мора бити глатка и чиста, а метални делови заобљени, глатких ивица и заштићени од корозије.

Члан 14.
Пре него што произвођач изда упутство за употребу змаја, мора се обавити проба змаја на земљи и у лету.
Проба змаја на земљи обухвата: спољашњи преглед, контролу димензија и проверу тежине змаја, начина и услова склапања змаја.
Проба змаја у лету обухвата: проверу статичких и динамичких елемената при полетању и слетању и проверу стабилности у свим фазама лета.

III. ОДРЖАВАЊЕ И КОРИШЋЕЊЕ ЗМАЈА

Члан 15.
Носилац права располагања, односно сопственик змаја дужан је да змај одржава у складу са техничким упутством за употребу, које прописује произвођач змаја.

Члан 16.
Погонска група моторног змаја одржава се у складу са упутством произвођача.

Члан 17.
Ако се змај не користи дуже од два дана, мора се обезбедити да се запакован чува у затвореној просторији.

Члан 18.
Змај се користи према техничком упутству произвођача.

Члан 19.
Змајем може управљати лице које има прописану стручну спрему, испуњава посебне здравствене услове и поседује дозволу за пилота змаја.
Изузетно од одредбе става 1. овог члана, змајем може управљати и лице које нема дозволу за пилота змаја ако се обучава или ако је уписано у књигу ученика за пилота змаја организације Ваздухопловног савеза Југославије.

Члан 20.
Змајем може управљати лице које је навршило 18 година живота, и то:
1) ако у погледу телесне и душевне способности испуњава прописане услове,
2) ако је претходно завршило теоријску и практичну обуку;
3) ако има дозволу за пилота змаја, односно ако је уписано у књигу ученика за пилота змаја организације Ваздухопловног савеза Југославије у којој се обучава.
Изузетно од одредаба става 1. овог члана, змајем може летети и лице које је навршило 16 година живота ако има писмену сагласност родитеља.

Члан 21.
Пилот змаја, односно ученик за пилота змаја за време летења змајем мора да носи кацигу.

Члан 22.
Змајем могу летети највише два лица.

Члан 23.
Змајем се не сме летети на висинама испод 50 метара, изнад група људи, насеља, терена за скијање, далековода, жичара, паркиралиште, железничких пруга и ваздухопловних пристаништа, нити за време магле и сумаглице.

Члан 24.
Акробатско летење змајем није дозвољено.
Изузетно од одредбе става 1. овог члана, дозвољено је акробатско летење змајем који је за то хомологован.

Члан 25.
Змајем се не сме летети на висинама изнад 150 m ако нема уграђен падобран.

Члан 26.
Змајем се, по правилу, лети дању.
Летење змајем у ноћним условима дозвољено је:
1) ако пилот змаја има најмање 100 летова са тачке полетања на висини од 100 m, од чега најмање 10 летова дању са тачке полетања са које се изводи ноћни лет;
2) ако су метеоролошки услови такви да је видљивост најмање 8 km, без облачности испод тачке полетања, ако је небо без облака најмање 4/8, а брзина ветра мања од 3 m/sec;
3) ако је ширина дна долине 2000 m, а димензије терена на који се слеће 150 m х 400 m и на њему нема препрека, ако је терен за затрчавање под нагибом од 30° или ако постоји рампа, ако је терен обележен жмигајућим светлима која се јасно могу уочити са удаљености од 1500 m и ако је осветљен показивач ветра;
4) ако је лет пријављен најближој надлежној служби контроле летења;
5) ако је змај на левој страни обележен црвеним жмигајућим светлом или зеленим на десној страни, које је видљиво са стране под углом од 110°.

Члан 27.
Руководилац летења одговоран је за припрему која претходи летењу змајем, за организацију и безбедно летење змајем, а нарочито за летење које се изводи ради обуке ученика за пилота змаја.

Члан 28.
Руководилац летења змајем има право да:
1) даје задатке пилотима змаја и ученицима за пилоте змаја у оквиру програма и прописа и да врши контролу летења змајем;
2) одлучује о почетку и прекиду летења змајем;
3) забрани летење змајем лицима која чине прекршаје или која на други начин угрожавају безбедност летења;
4) провери да ли пилот змаја има прописано овлашћење.

Члан 29.
Руководилац летења змајем дужан је да:
1) пре почетка летења провери исправност змаја, увидом у исправе змаја;
2) пре почетка летења провери да ли пилоти змаја, односно ученици за пилоте змаја имају дозволу за летење, односно да ли су уписани у књигу ученика и да ли су опремљени прописаном опремом;
3) провери метеоролошку ситуацију или да на основу личног осматрања и мерења, зависно од временских прилика, дa сагласност за летење;
4) одржава ред и дисциплину на старту;
5) забрани летење лицу за које утврди да не познаје задатак или се користи неисправним змајем и опремом или лицу које психофизички није способно да лети змајем, односно које је под утицајем алкохола, дроге или другог психоактивног средства.

Члан 30.
Летењу змајем мора да претходи припрема коју врши руководилац летења змајем.
Задатак припреме је да осигура безбедно коришћење змаја и да отклони евентуалне недостатке који би могли утицати на правилно и безбедно коришћење змаја.
Припрема може бити општа, претходна и непосредна.

Члан 31.
Општа припрема је обавезна за ученика за пилота змаја и састоји се у избору лица за летење змајем, утврђивањем њихове телесне и душевне способности.
У оквиру опште припреме врши се теоријска и практична обука ученика за пилота змаја на земљи.

Члан 32.
Претходна припрема, која је обавезна за ученика за пилота змаја, врши се, по правилу, један дан, односно најраније три дана пре летења змајем и обухвата:
1) преглед терена са кога ће се извести лет;
2) преглед змаја;
3) давање објашњења у вези са летом.

Члан 33.
Непосредна припрема изводи се на старту, пред сам почетак летења и обухвата:
1) проверу метеоролошке ситуације;
2) преглед змаја и опреме;
3) саопштење редоследа летења и понављање задатка;
4) показни лет (за ученике за пилоте змаја пре обављања првог лета);
5) проверу психофизичког стања ученика, односно пилота змаја.

Члан 34.
Размак између два полетања змајем мора износити најмање 30 секунди.

Члан 35.
Ученику за пилота змаја може се дозволити летење змајем само ако је успешно савладао теоријски и практични део обуке, према прописаном плану и програму.
Теоријску и практичну обуку ученика може изводити само пилот змаја који има овлашћење наставника летења змајем.

Члан 36.
Пре почетка летења змајем, пилот змаја је дужан да:
а) прегледа змај;
б) има одговарајућу опрему;
в) захтева да буде ослобођен летења у случају психичке или физичке неспособности за безбедно летење змајем;
г) захтева да не лете ако није уверен да је савладао све елементе технике пилотирања змајем;
д) у потпуности се придржава постављеног задатка.

Члан 37.
Ако два змаја лете на истој висини, један у сусрет другом, пилоти су дужни да скрену десно тако да међусобно растојање износи најмање 100 m.

Члан 38.
Ако се путање лета два змаја укрштају, првенство пута има змај који долази са десне стране.

Члан 39.
Змај кога претиче други змај има првенство пута. Змај који лети већом брзином претиче змаја који лети мањом брзином на одстојању од најмање 100 m.

Члан 40.
У сусрету два змај на истој висини на падини, првенство пута има змај коме је падина са десне стране, а други змај мора да скрене десно од падине.

Члан 41.
Забрањено је претицање ако се са десне стане оба змаја налази падина. Змај који лети већом брзином дужан је да се окрене и лет настави у супротном смеру.
Ако је змајевима падина са леве стране, претицање је дозвољено тако што змај који лети већом брзином претиче змај који лети мањом брзином са десне стране.

Члан 42.
Ако више змајева лети у истом термичком стубу, првенство пута има змај који је први започео кружење.
Ако змајеви круже у истом термичком стубу, на истој висини и истом брзином, летење мора да се обавља на кружном међусобном растојању од 180°, тако да једни други виде.

Члан 43.
Змајем се не сме летети ако настане успоно струјање ваздуха на 300 m испод доње границе облака, нарочито ако брзина успоног струјања достигне 4 m у секунди.

Члан 44.
Кад више змајева слеће истовремено, првенство има змај који лети на мањој висини, осим ако је други змај већ у фази финалног долета или се налази у опасности.
Кад два змаја који лете на истој висини истовремено треба да слете, првенство има змај са мањом финесом.

IV. ИСПИТИ И ДОЗВОЛЕ

Члан 45.
Испит за издавање дозволе за пилота змаја састоји се из теоријског и практичног дела.
Теоријски део испита обухвата:
1) теорију летења (основи аеродинамике, основи механике лета, основи стабилности и управљивости);
2) ваздухопловну метеорологију;
3) познавање конструкције и материјала од кога се израђује змај;
4) ваздухопловне прописе;
5) познавање својства падобрана и његовог коришћења.
Практични део испита обухвата проверу стручног знања и способности за безбедно управљање змајем.
Практичном делу испита може приступити лице које има најмање 10 часова летења змајем.

Члан 46.
Пилот змаја који има дозволу за пилота змаја може да лети на више типова змаја за које има одговарајуће овлашћење и да учествује на ваздухопловним приредбама и такмичењима.

Члан 47.
Обуку летења, проверавање стручности и контролу извршавања задатка за време обуке врши наставник летења змајем, који има: најмање три године важећу дозволу за пилота змаја, најмање 100 часова летења змајем, завршену обуку за наставника летења змајем и положен испит за наставника летења змајем.

Члан 48.
Испит за наставника летења змајем састоји се из теоријског и практичног дела.
Теоријски део испита обухвата:
1) аеродинамику и теорију летења;
2) ваздухопловну метеорологију;
3) методику наставе и обуку летења;
4) ваздухопловне прописе;
5) структуру и технологију израде змаја;
6) технику летења змајем;
7) технику коришћења падобрана;
8) пружање прве медицинске помоћи.
Практични део испита обухвата проверу стручног знања и способности за безбедно управљање змајем.

Члан 49.
Наставник летења змајем обучава ученике за добијање дозволе за летење змајем и пилоте змаја за добијање овлашћења наставника летења змајем и проверава њихову стручност.

Члан 50.
Испит за добијање дозволе за летење, односно овлашћења наставника летења змајем (у даљем тексту: испит) полаже се према прописаном програму.

Члан 51.
Писмену пријаву за полагање испита кандидат подноси савезном органу управе надлежном за послове саобраћаја и веза.
Уз пријаву за полагање испита кандидат мора да приложи доказ да је завршио обуку и мишљење наставника летења змајем.
Писмена пријава за полагање испита подноси се и кад се полаже поправни испит.

Члан 52.
Кандидат који испуњава услове за полагање испита мора бити обавештен о дану и месту полагања испита, у року од 30 дана од дана пријема пријаве за полагање испита.
Дан полагања испита не може бити одређен у року краћем од 15 дана од дана пријема обавештења, осим ако кандидат затражи да испит полаже пре тог рока.
Кандидату који не испуњава услове за полагање испита доставља се решење. Против тог решења кандидат може да изјави жалбу функционеру који руководи савезним органом управе надлежним за послове саобраћаја и веза, у року од осам дана од дана пријема решења.

Члан 53.
Кандидат који на теоријском делу испита не положи два предмета, може полагати поправни испит у року који не може бити краћи од 30 дана, нити дужи од 60 дана од дана кад му је саопштено да није положио те предмете.
Ако кандидат не положи више од два предмета, може поново да полаже испит из свих предмета, у року који не може бити краћи од шест месеци од дана кад му је саопштено да није положио испит.
После положеног теоријског дела испита кандидат полаже практични део испита.
Кандидату који не положи практични део испита признаје се положен теоријски део испита ако поново полаже испит.

Члан 54.
Комисија за полагање испита оцењује целокупан успех кандидата на испиту оценом: „положио” или „није положио”.

Члан 55.
На захтев лица које положи испит, савезни орган управе надлежан за послове саобраћаја и веза издаје дозволу.

Члан 55а*
Уз захтев за продужење рока важења дозволе пилота змаја ималац дозволе мора поднети:*
1) за редовно продужење:*
– лекарско уверење;*
– доказ о провери стручне способности коју је извршио овлашћени наставник змајарства;*
– доказ о броју часова летења змајем, који не може бити мањи од десет часова;*
2) за продужење дозволе по истеку рока њеног важења;*
а) до шест месеци:*
– лекарско уверење;*
– доказ о провери стручне способности коју је извршио овлашћени наставник змајарства;*
– доказ о броју часова летења који не може бити мањи од пет часова;*
б) после шест месеци:*
– лекарско уверење;*
– доказ о провери стручне способности (познавање експлоатације змаја и принудних поступака), коју је извршила комисија Савезног министарства за саобраћај и везе;*
– доказ о броју часова летења који је остварен у последњих шест месеци пре подношења захтева за продужење дозволе, а који не може бити мањи од десет часова.*

*Службени лист СРЈ, број 8/1993 и 11/1993

Члан 56.
Образац дозволе за пилота змаја садржи: грб Савезне Републике Југославије,* назив органа управе који издаје дозволу, назив дозволе и рубрике у које се уносе регистарски број, име, презиме и адреса имаоца дозволе, датум издавања дозволе и потпис овлашћеног лица које је дозволу издало, место за фотографију и потпис имаоца дозволе.
Образац дозволе за пилота змаја је формата 205 х 156 mm, са преклопом. Образац дозволе се штампа на језицима народа Савезне Републике Југославије* и на једном од језика Међународне организације за цивилно ваздухопловство (ICAO). 

*Службени лист СРЈ, број 8/1993 и 11/1993

Члан 57.
Пилот змаја и ученик за пилота змаја морају да воде књижицу летења, у коју се уписују подаци о извршеним летовима, врсти и дужини лета.
Књижица летења садржи податке о:
1) летовима (број извршених летова и број часова летења, ако је лет дужи од једног минута);
2) удесима и тврдим слетањима.
Податке о књижици летења оверава одговорно лице у организацији Ваздухопловног савеза Југославије.

V. КАЗНЕНЕ ОДРЕДБЕ

Члан 58.
Новчаном казном од 200 до 2.000 нових динара** казниће се за прекршај предузеће* или друга организација која је носилац права располагања змајем или друго правно лице које организује летење змајем:
1) ако за свако летење змајем ради обуке, спортског такмичења и других јавних манифестација не одреди руководиоца летења који има важећу дозволу за пилота змаја и овлашћење наставника летења змајем и који је оспособљен за пружање прве медицинске помоћи (члан 4);
2) ако користи змај супротно техничком упутству произвођача (чл. 3. и 18);
3) ако лицу које нема прописану стручну спрему, које не испуњава посебне здравствене услове и које нема дозволу за пилота змаја дозволи летење змајем, или ако дозволи летење лицу које не поседује дозволу за пилота змаја, а које се не обучава и које није уписано у књигу ученика организације Ваздухопловног савеза Југославије (члан 19);
4) ако змај не одржава у складу са техничким упутством за употребу које прописује произвођач змаја (члан 15);
5) ако погонску групу моторног змаја не одржава у складу са упутством произвођача (члан 16);
6) ако не обезбеди да се змај који се не користи дуже од два дана запакован чува у затвореној просторији (члан 17);
7) ако дозволи летење змајем лицу које не испуњава услове из члана 20. овог правилника.
За прекршај из става 1. овог члана казниће се и одговорно лице у предузећу* или другој организацији која је носилац права располагања змајем, односно у другом правном лицу које организује летење змајем, новчаном казном од 50 до 500 нових динара.**
За прекршај из става 1. тач. 2, 4, 5, и 6. овог члана казниће се и појединац сопственик змаја новчаном казном од 50 до 500 нових динара.** 

*Службени лист СФРЈ, број 57/1990
**Службени лист СРЈ, број 38/1995

Члан 59.
Новчаном казном од 50 до 500 нових динара* казниће се за прекршај руководилац летења:
1) ако дозволи ученику за пилота змаја да лети без кациге (члан 21);
2) ако не поступи у складу са чланом 29. овог правилника;
3) ако дозволи летење ученику за пилота змаја који није претходно успешно савладао теоријски и практични део обуке, према прописаном плану и програму (члан 35. став 1). 

*Службени лист СРЈ, број 38/1995

Члан 60.
Новачном казном од 50 до 500 нових динара* казниће се за прекршај пилот змаја;
1) ако полеће змајем помоћу моторног возила, моторног змаја, чамца, витла и др., а то није утврђено упутством произвођача (члан 3);
2) ако за време летења не носи кацигу (члан 21);
3) ако лети змајем на висинама испод 50 m, изнад група људи, насеља, терена за скијање, далековода, жичара, паркиралишта и ваздухопловних пристаништа и за време магле или сумаглице (члан 23);
4) ако изводи акробатско летење змајем који није за то хомологован (члан 24);
5) ако нема уграђен падобран, а змајем лети на висинама изнад 150 m (члан 25);
6) ако лети змајем ноћу противно условима из члана 26. став 2. овог правилника;
7) ако полеће змајем после другог змаја у размаку краћем од 30 s (члан 34);
8) ако нема овлашћење наставника летења змајем, а теоријски и практично обучава ученика (члан 35. став 2);
9) ако се не придржава прописаних услова за безбедно коришћење змаја приликом летења змајем (члан 36);
10) ако претиче други змај, а са десне стране се налази падина или ако лети већом брзином од другог змаја а не окрене змај и лет не настави у супротном смеру (члан 41. став 1). 

*Службени лист СРЈ, број 38/1995

VI. ЗАВРШНА ОДРЕДБА

Члан 61.
Овај правилник ступа на снагу осмог дана од дана објављивања у „Службеном листу СФРЈ”.


VI/01 бр. 7078/1
8. децембра 1986. године
Београд
Председник
Савезног комитета за
саобраћај и везе,
Мустафа Пљакић, с. р.

