


	Редакцијски пречишћен текст
	
	
	На основу члана 11. став 3, члана 14. став 5. и члана 23. став 2. Закона 
	о заштити становништва од изложености дуванском диму („Службени гласник РС”, 
	број 30/10),
	Министар здравља доноси
	ПРАВИЛНИК 
	о облику и садржају знака забране пушења и знака да 
	је пушење дозвољено у одређеном простору, начину истицања тих знакова, 
	обрасцу извештаја о повреди забране пушења, врсти потребних доказа о пушењу 
	и начину на који се они прикупљају и на који се утврђује присуство дуванског 
	дима у простору у коме је пушење забрањено, као и о обрасцу за наплату 
	новчане казне на лицу места
	„Службени гласник РС“, бр. 73 од 12. октобра 2010, 89 од 
	4. октобра 2017.
	I. УВОДНЕ ОДРЕДБЕ
	Члан 1.
	Овим правилником уређују се: облик и садржај знака забране пушења 
	(подаци, као и упозорења која се уносе у знак забране пушења), односно знака 
	да је пушење дозвољено у одређеном простору; начин истицања тих знакова; 
	образац извештаја о повреди забране пушења; врста потребних доказа о пушењу 
	и начин на који се они прикупљају и на који се утврђује присуство дуванског 
	дима у простору у коме је пушење забрањено, као и образац којим се наплаћује 
	новчана казна на лицу места.
	II. ЗНАК ЗАБРАНЕ ПУШЕЊА И ЗНАК ДА ЈЕ ПУШЕЊЕ ДОЗВОЉЕНО
	1. Облик и садржај знака забране пушења
	Члан 2.
	Знак који се користи за означавање затвореног радног и јавног простора, 
	као и другог простора у коме је пушење забрањено у складу са Законом о 
	заштити становништва од изложености дуванском диму (у даљем тексту: Закон) 
	има облик правоугаоника формата А4 (210 mm х 297 mm), са кругом пречника 168 
	mm и косом траком (пречник круга) положеном под углом од 45 степени у односу 
	на хоризонтални пречник круга и симболом упаљене цигарете димензија 105 mm х 
	14 mm унутар круга положене испод косе траке под углом од 90 степени у 
	односу на косу траку.
	На горњем полу знака, изнад круга, исписан је текст: „ЗАБРАЊЕНО ПУШЕЊЕ”.
	На доњем полу знака, испод круга, исписан је у два 
	реда текст: РЕПУБЛИКА СРБИЈА МИНИСТАРСТВО ЗДРАВЉА.
	Текст који се исписује на горњем и доњем полу знака из ст. 2. и 3. овог 
	члана исписан је словима величине 9 mm, ћириличким писмом, односно другим 
	језиком и писмом који су у службеној употреби у складу са прописима о 
	службеној употреби језика и писама у Републици Србији.
	Унутрашњост круга и површине знака ван круга је беле боје; ивица круга и 
	коса трака (пречник круга) ширине су 15 mm и црвене су боје; симбол упаљене 
	цигарете је беле и црне боје (контуре цигарете и дуванског дима); слова 
	знака су црне боје.
	Графички приказ знака забране пушења одштампан је уз овај правилник и 
	чини његов саставни део (Прилог 1).
	
	*Службени гласник РС, број 89/2017
	Члан 3.
	Знак који се користи за означавање забране пушења у возилима јавног 
	превоза, осим за означавање забране пушења у такси возилима, у складу са 
	Законом, има изглед утврђен у члану 2. овог правилника, с тим што су његове 
	димензије следеће: 
	– облик правоугаоника је формата А5 (148 mm х 210 mm), са кругом пречника 
	90 mm и косом траком (пречник круга) положеном под углом од 45 степени у 
	односу на хоризонтални пречник круга и симболом упаљене цигарете димензија 
	50 mm х 8 mm унутар круга положене испод косе траке под углом од 90 степени 
	у односу на косу траку;
	– слова текста који се исписује на горњем и доњем полу знака величине су 
	7 mm;
	– ивица круга и коса трака (пречник круга) ширине су 15 mm.
	Члан 4.
	Знак који се користи за означавање забране пушења у такси возилима, као и 
	за означавање столова, шанкова и других површина на којима се служи храна 
	или пиће у угоститељским објектима, односно деловима угоститељских објеката 
	у којима је забрањено пушење, у складу са Законом, има изглед утврђен у 
	члану 2. овог правилника, с тим што су његове димензије следеће:
	– облик правоугаоника формата је А7 (74 mm х 105 mm), са кругом пречника 
	45 mm и косом траком (пречник круга) положеном под углом од 45 степени у 
	односу на хоризонтални пречник круга и симболом упаљене цигарете димензија 
	25 mm х 4 mm унутар круга положене испод косе траке под углом од 90 степени 
	у односу на косу траку;
	– слова текста који се исписује на горњем и доњем полу знака величине су 
	6 mm;
	– ивица круга и коса трака (пречник круга) ширине су 8 mm.
	2. Облик и садржај знака да је пушење дозвољено
	Члан 5.
	Знак који се користи за означавање простора у коме 
	је пушење дозвољено, у складу са законом, има облик правоугаоника формата А4 
	(210 mm x 297 mm), са кругом пречника 168 mm и симболом упаљене цигарете 
	димензије 105 mm x 14 mm унутар круга.
	На горњем полу знака изнад круга исписан је текст: 
	„ДОЗВОЉЕНО ПУШЕЊЕ”. 
	На доњем полу знака (испод круга исписан је у два 
	реда текст: „РЕПУБЛИКА СРБИЈА МИНИСТАРСТВО ЗДРАВЉА”.
	Текст који се исписује на горњем и доњем полу 
	знака из ст. 2. и 3. овог члана исписан је словима величине 9 mm, ћириличним 
	писмом, односно другим језиком и писмом који су у службеној употреби у 
	складу са прописима о службеној употреби језика и писама у Републици Србији.
	Унутрашњост круга и површина ван круга је црне 
	боје; ивица круга је ширине 15 mm и црвене је боје; симбол упаљене цигарете 
	је беле и црне боје (контуре цигарете и дуванског дима); слова знака су беле 
	боје.”
	Графички приказ знака да је пушење дозвољено 
	одштампан је уз овај правилник и чини његов саставни део (Прилог 2).
	
	*Службени гласник РС, број 89/2017
	Члан 6.
	Знак који се користи за означавање столова, шанкова и других површина на 
	којима се служи храна или пиће у угоститељским објектима, односно деловима 
	угоститељских објеката у којима је пушење дозвољено, у складу са Законом, 
	има изглед утврђен у члану 5. овог правилника, с тим што су његове димензије 
	следеће:
	– облик правоугаоника формата је А7 (74 mm х 105 mm), са кругом пречника 
	45 mm и симболом упаљене цигарете димензија 25 mm х 4 mm унутар круга;
	– слова текста који се исписује на горњем полу знака величине су 6 mm;
	– ивица круга је ширине 8 mm.
	3. Начин истицања знака забране пушења и знака да је пушење 
	дозвољено
	Члан 7.
	Знак забране пушења из члана 2. овог правилника истиче се на свим улазним 
	вратима сваког затвореног радног и јавног простора, као и другог простора у 
	коме је забрањено пушење, у складу са Законом, као и на видним местима 
	унутар радних и јавних простора, односно унутар сваког појединачног радног и 
	јавног простора (канцеларија, кабинет, соба и др.).
	Знак забране пушења прописан чланом 2. овог правилника истиче се и у 
	функционалном делу простора који се не сматра затвореним јавним простором, у 
	коме се обављају делатности: здравствене заштите, васпитања и образовања, 
	друштвене бриге о деци, социјалне заштите, укључујући и дворишни простор, 
	као и отворени простор за одржавање позоришних, биоскопских и других врста 
	представа.
	Знак забране пушења у функционалном делу простора истиче се на улазу у 
	овај простор, као и на одговарајућем броју места у оквиру овог простора, у 
	пластичном заштитном омоту на носећој конструкцији знака која је дизајнирана 
	према безбедносним и стилским захтевима непосредног окружења.
	Код истицања знака забране пушења на носећој конструкцији из става 3. 
	овог члана мора се водити рачуна да положај, место и висина постављеног 
	знака омогућавају несметано обављање делатности, као и безбедност 
	запослених, корисника и других лица.
	Члан 8.
	Знак забране пушења прописан чланом 3. овог правилника истиче се на свим 
	улазним вратима у возила јавног превоза, на видним местима унутар тих 
	возила, а уколико возило поседује два или више одељака и у свим одељцима.
	Члан 9.
	Знак забране пушења прописан чланом 4. овог правилника истиче се на 
	улазним вратима такси возила, на видним местима унутар такси возила, као и 
	на свим столовима, шанковима и другим површинама на којима се служи храна 
	или пиће у угоститељским објектима, односно деловима угоститељских објеката 
	у којима је забрањено пушење, у складу са Законом.
	Код истицања знака забране пушења у такси возилима мора се водити рачуна 
	да положај, место и висина постављеног знака омогућавају несметано обављање 
	делатности, односно не угрожавају безбедност саобраћаја такси возила, 
	корисника такси возила, као и других лица у саобраћају.
	Члан 10.
	Знак да је пушење дозвољено, у складу са Законом, прописан чланом 5. овог 
	правилника, истиче се на улазним вратима сваког затвореног радног и јавног 
	простора у коме је пушење дозвољено, као и на улазним вратима просторије у 
	којој је пушење дозвољено.
	Члан 11.
	Знак да је пушење дозвољено, у складу са Законом, прописан чланом 6. овог 
	правилника, истиче се на сваком столу, шанку и другој површини на којима се 
	служи храна или пиће у угоститељским објектима, односно деловима 
	угоститељских објеката у којима је пушење дозвољено.
	III. ИЗВЕШТАЈ О ПОВРЕДИ ЗАБРАНЕ ПУШЕЊА
	Члан 12.
	Одговорно лице за контролу забране пушења, односно лице које је задужио 
	да у његово име контролише забрану пушења, сачињава извештај о повреди 
	забране пушења, у складу са Законом.
	Образац извештаја из става 1. овог члана одштампан је уз овај правилник и 
	чини његов саставни део (Образац 1).
	IV. ВРСТЕ ПОТРЕБНИХ ДОКАЗА О ПУШЕЊУ И НАЧИН НА КОЈИ СЕ ОНИ 
	ПРИКУПЉАЈУ
	Члан 13.
	У вршењу инспекцијског надзора, инспектор је овлашћен да прегледа 
	простор, односно просторије и сва места у којима је забрањено пушење, 
	односно да прикупи све доказе којима се може утврдити кршење забране пушења, 
	у складу са Законом.
	Кршење забране пушења из става 1. овог члана постоји ако је:
	1) затечено лице са упаљеном цигаретом;
	2) уочено присуство упаљене цигарете;
	3) уочено присуство једне или више пепељара;
	4) уочено присуство једног или више опушака;
	5) уочено присуство дуванског дима.
	Члан 14.
	У вршењу инспекцијског надзора надлежни инспектор прикупља доказе o 
	кршењу забране пушења на следећe начине:
	1) непосредним личним увидом простора, просторије, дела просторије, 
	односно једног или више лица са упаљеном цигаретом;
	2) видео или фото записом на коме се може јасно видети простор, 
	просторија или део просторије, односно једно или више лица са упаљеном 
	цигаретом, или присуство пепељара, опушака, као и дуванског дима у простору 
	у коме је пушење забрањено;
	3) мерењем присуства ситних честица из дуванског дима (ПМ2,5) у ваздуху;
	4) писменом изјавом присутних лица да је прекршена забрана пушења у 
	простору у коме је пушење забрањено.
	О свим прикупљеним доказима, као и о начину њиховог прикупљања, који су 
	од значаја за утврђивање чињеничног стања, инспектор сачињава записник.
	V. ОБРАЗАЦ ЗА НАПЛАТУ НОВЧАНЕ КАЗНЕ НА ЛИЦУ МЕСТА ЗА 
	ПРЕКРШЕНУ ЗАБРАНУ ПУШЕЊА
	Члан 15.
	У вршењу инспекцијског надзора инспектор је овлашћен да изрекне новчану 
	казну на лицу места, у складу са Законом.
	Образац потврде о наплаћеној новчаној казни на лицу места одштампан је уз 
	овај правилник и чини његов саставни део (Образац 2).
	Члан 16.
	Даном ступања на снагу овог правилника престаје да важи Правилник о 
	облику и садржини знака забране пушења („Службени гласник РС”, број 13/08).
	Члан 17.
	Овај правилник ступа на снагу осмог дана од дана објављивања у „Службеном 
	гласнику Републике Србије”.
	Број 110-00-243/2010-03
	У Београду, 6. септембра 2010. године
	Министар,
	проф. др Томица Милосављевић, с.р.
НАПОМЕНА ИЗДАВАЧА: Правилником о изменама Правилника о облику и садржају 
знака забране пушења и знака да је пушење дозвољено у одређеном простору, начину 
истицања тих знакова, обрасцу извештаја о повреди забране пушења, врсти 
потребних доказа о пушењу и начину на који се они прикупљају и на који се 
утврђује присуство дуванског дима у простору у коме је пушење забрањено, као и о 
обрасцу за наплату новчане казне на лицу места („Службени гласник РС”, број 
89/2017) замењени су графички приказ знака забране пушења (Прилог 1) и графички 
приказ знака да је пушење дозвољено (Прилог 2) (види члан 3 Правилника - 
89/2017-6).
	Прилози
	Прилог 1 - Графички приказ знака забране пушења
	Прилог 2 - Графички приказ знака да је пушење дозвољено
Образац 1 - Извештај о повреди забране пушења
Образац 2 - Образац потврде о наплаћеној новчаној казни на лицу места


