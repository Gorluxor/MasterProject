


	
	Zakon



	
			На основу члана 16. став 1. тачка 7) Закона о предметима опште употребе („Службени гласник РС”, број 25/19),
			Министар здравља доноси
			ПРАВИЛНИК
			о обрасцу потврде о здравственој исправности (енг. Health Certificate) и потврде о слободној продаји (енг. Free Sale Certificate) предмета опште употребе 
			"Службени гласник РС", број 49 од 8. јула 2019.
			Предмет
			Члан 1.
			Овим правилником ближе се прописује образац потврде о здравственој исправности (енг. Health Certificate) и потврде о слободној продаји (енг. Free Sale Certificate) предмета опште употребе који се извозе.
			Члан 2.
			Појмови употребљени у овом правилнику имају следеће значење:
			1) Потврда о здравственој исправности  (енг. Health Certificate)  јесте потврда о здравственој исправности, односно безбедности предмета опште употребе којом се потврђује да је предмет опште употребе произведен у Републици Србији у регистрованом објекту за производњу предмета опште употребе који је под надзором санитарне инспекције и да су испуњени услови наведени у потврди;
			2) Потврда о слободној продаји (енг. Free Sale Certificate) јесте потврда која потврђује да се предмет опште употребе налази у продаји на тржишту Републике Србије, било да је произведен у Републици Србији или да је увезен из друге земље.
			Врсте потврда које издаје санитарни инспектор у складу са Законом о предметима опште употребе
			Члан 3.
			У складу са законом којим се уређује област предмета опште употребе, санитарни инспектор може издати потврду о здравственој исправности  и потврду о слободној продаји. 
			Члан 4.
			Потврда о здравственој исправности и потврда о слободној продаји се издају на обрасцу у складу са одговарајућим међународним стандардима.
			Образац потврде из става 1. овог члана издаје се на српском и енглеском језику, као и на другом страном језику у складу са потписаним међународним споразумом у области здравствене исправности, односно безбедности предмета опште употребе између Републике Србије и стране земље.
			Образац потврде о здравственој исправности (Прилог 1) и образац потврде о слободној продаји (Прилог 2) одштампани су уз овај правилник и чине његов саставни део. 
			Потврда о здравственој исправности и потврда о слободној продаји
			Члан 5.
			Потврда о здравственој исправности и потврда о слободној продаји се издаје на захтев субјекта у пословању предметима опште употребе, на обрасцима који су као Прилог 3. и Прилог 4. одштампани  су уз овај правилник и чине његов саставни део.
			Уз захтев из става 1. овог члана субјекат у пословању предметима опште употребе прилаже следеће доказе:
			1)  фотокопију решења о упису у Регистар Агенције за привредне регистре Србије или фотокопију последње промене у Агенцији за привредне регистре Србије;
			2) спецификацију производа који се извозе (у 2 примерка);
			3) стручно мишљење и аналитички извештај овлашћене и акредитоване лабораторије о здравственој исправности, односно безбедности  производа;
			4) доказ о уплати трошкова поступка издавања потврде о здравственој исправности у складу са законом којим се уређују републичке административне таксе.
			Члан 6.
			Потврда о здравственој исправности  и потврда о слободној продаји важи до истека рока употребе производа предмета опште употребе за које је издата, а најдуже 12 месеци од дана издавања.
			Ступање на снагу
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-292/2019-10
			У Београду, 28. јуна 2019. године
			Министар,
			др Златибор Лончар, с.р.
			Прилози
			
			
			Прилог 1 - Потврда о здравственој исправности предмета опште 
			употребе
			
			
			Прилог 2 - Потврда о слободној продаји предмета опште употребе
			
			
			Прилог 3 - Захтев за издавање потврде о здравственој исправности
			
			
			Прилог 4 - Захтев за издавање потврде о слободној продаји
	

