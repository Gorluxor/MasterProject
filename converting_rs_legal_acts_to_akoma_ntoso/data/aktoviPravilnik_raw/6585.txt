


	
	Zakon


	
			На основу члана 9. став 10. и члана 10. став 7. Закона о инспекцијском надзору („Службени гласник РС”, број 36/15), 
			Министар грађевинарства, саобраћаја и инфраструктуре доноси
			ПРАВИЛНИК
			о посебним елементима, односно критеријумима процене ризика, учесталости вршења инспекцијског надзора на основу процене ризика и посебним елементима плана инспекцијског надзора у области безбедности пловидбе
			"Службени гласник РС", број 55 од 16. јула 2018.
			Предмет
			Члан 1.
			Овим правилником прописују се посебни елементи, односно критеријуми процене ризика, учесталост вршења инспекцијског надзора на основу процене ризика и посебни елементи плана инспекцијског надзора у области безбедности пловидбе.
			Посебни критеријуми за процену ризика
			Члан 2.
			Процена ризика надзираног субјекта одређује се на основу одговарајућих посебних критеријума за процену ризика, и то:
			1) класификације објеката према врсти делатности, а који су, према врсти превоза, разврстани у пет категорија, и то: 1) рекреативни превоз, 2) превоз генералног терета (контејнерски, расути и др.), 3) скелски превоз, 4) превоз путника, 5) превоз опасних материја; 
			2) класификације објеката према броју пловила, а који су разврстани у пет категорија, и то: 1) до 2 пловила, 2) 3 до 5 пловила, 3) 6 до 9 пловила, 4) 10 до 20 пловила, 5) преко 20 пловила; 
			3) ниво угрожености материјалних добара, живота људи, животне средине и обављање пловидбених делатности;
			4) временских прилика и сложености наутичког подручја;
			5) степена ризика утврђеног у последњем редовном инспекцијском надзору или на основу последњег извештаја о самопроцени ризика;
			6)  незаконитости и неправилности утврђене у ванредним инспекцијским надзорима у претходној календарској години; 
			7) ефикасности у отклањању раније утврђених незаконитости; 
			8)  постојања основане сумње да је извршен прекршај, привредни преступ или кривично дело.
			Учесталост вршења инспекцијског надзора на основу процене ризика
			Члан 3.
			Учесталост вршења инспекцијског надзора, у зависности од процењеног ризика, је следећа:
			1) критичан ризик – инспeкциjски нaдзoр се врши у примерено кратком року, не дужем од три радна дана;
			2) висoк ризик – инспeкциjски нaдзoр се врши најмaњe jeднoм у годину дана;
			3) срeдњи ризик – инспeкциjски нaдзoр врши сe најмaњe jeднoм у пет година;
			4) низaк ризик – инспeкциjски нaдзoр врши сe најмaњe jeднoм у десет гoдина.
			Посебни елементи плана инспекцијског надзора у области безбедности пловидбе
			Члан 4.
			План инспекцијског надзора у области пловидбе, поред обавезних елемената, садржи и посебне елементе, и то:
			1) број и врсту надзираних субјеката у којима је планиран редован инспекцијски надзор, по областима надзора дефинисаним контролним листама;
			2) број и врсту надзираних субјеката у којима су планиране службене саветодавне посете, по областима службених саветодавних посета.
			Планом инспекцијског надзора, активности инспекције безбедности се усмеравају првенствено ка:
			1) надзираним субјектима са високим степеном ризика по законом заштићена права и интересе у области обављања пловидбене делатности;
			2) надзираним субјектима код којих је инспекцијским надзором у претходној календарској години угврђен висок ризик;
			3) надзираним субјектима код којих у претходној години није вршен надзор, у складу са проценом ризика.
			Завршне одредбе
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2019. године.
			Број 110-00-00106/2018-18
			У Бeoгрaду, 2. јула 2018. године
			Mинистaр, 
			проф. др Зорана З. Михајловић, с.р.
	

