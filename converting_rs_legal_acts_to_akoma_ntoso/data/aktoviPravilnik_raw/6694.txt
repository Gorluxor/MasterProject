


	
	Zakon



	
			На основу члана 174. став 4. Закона о полицији („Службени гласник РС”, бр. 6/16, 24/18 и 87/18),
			Министар унутрашњих послова и министар за рад, запошљавање, борачка и социјална питања споразумно доносе
			ПРАВИЛНИК
			о начину и поступку рада комисија за утврђивање неспособности за професионално вршење полицијских послова
			"Службени гласник РС", број 30 од 25. априла 2019. 
			I. ОСНОВНЕ ОДРЕДБЕ
			Члан 1.
			Овим правилником уређују се начин и поступак рада комисија надлежних за утврђивање неспособности за професионално вршење полицијских послова (у даљем тексту: вештачење), начин утврђивања медицинске чињенице која је довела до те неспособности, а која је од значаја за остваривање права на инвалидску пензију, узрок и датум њеног настанка, као и врсту и садржај медицинске документације потребне за вештачење.
			Члан 2.
			Првостепена комисија је стручни орган Завода за здравствену заштиту радника Министарства унутрашњих послова (у даљем тексту: Завод), надлежан за утврђивање неспособности за професионално вршење полицијских послова.
			Другостепена комисија је орган вештачења у другостепеном поступку Републичког фонда за пензијско и инвалидско осигурање (у даљем тексту: Фонд), надлежан да поступа по захтеву за утврђивање правилности налаза, мишљења и оцене првостепене комисије.
			Комисија, у складу са прописима о полицији и прописима из области пензијског и инвалидског осигурања, даје налаз, мишљење и оцену о постојању медицинске чињенице која је довела до неспособности за професионално вршење полицијских послова.
			Члан 3.
			Приликом вештачења обезбеђује се поштовање личности, достојанства и заштита података о личности полицијског службеника.
			Вештачењу не може присуствовати нико осим чланова комисије.
			Изузетно од става 2. овог члана, прегледу може присуствовати пратилац, ако то захтева здравствено стање полицијског службеника.
			Члан 4.
			Комисија је дужна да:
			1) примењује достигнућа савремене медицинске теорије и праксе и да сарађује са одговарајућим медицинским институцијама;
			2) користи резултате дијагностичко-функционалних, лабораторијских и других испитивања која су, ради унапређења вештачења о инвалидности, организована у оквиру Завода;
			3) примењује јединствену доктрину за утврђивање неспособности за професионално вршење полицијских послова;
			4) поштује опште принципе и етичка начела медицинске струке;
			5) остварује сарадњу са лицима и здравственим установама чија се медицинска документација користи у вештачењу.
			Приликом вештачења неспособности за професионално вршење полицијских послова, примењују се правилник којим се уређују начин спровођења и мере специфичне здравствене заштите у Министарству унутрашњих послова и Листа морбозних стања.
			II. ПРВОСТЕПЕНА КОМИСИЈА
			Члан 5.
			Вештачење обавља лекар одговарајуће или сродне специјалности у односу на основно обољење полицијског службеника.
			Члан 6.
			Првостепена комисија вештачи на основу свестраног и брижљивог разматрања медицинске и друге документације, као и на основу резултата и запажања приликом прегледа.
			Првостепена комисија своју оцену о неспособности за професионално вршење полицијских послова доноси једногласно.
			Првостепена комисија у налазу, мишљењу и оцени своја запажања и налазе тачно наводи и објективно и непристрасно износи.
			Налаз, мишљење и оцена првостепене комисије мора бити јасно, потпуно, логично, образложено и научно и стручно засновано.
			Члан 7.
			Првостепена комисија је самостална у вршењу вештачења, у оквиру овлашћења, права и дужности утврђених законом и овим правилником.
			Члан 8.
			Члан првостепене комисије не може, у вези са истим захтевом, бити члан другостепене комисије која поступа по захтеву за утврђивање правилности налаза, мишљења и оцене првостепене комисије.
			Члан 9.
			Члан првостепене комисије може бити изузет од вештачења у случајевима и под условима предвиђеним законом којим се уређује општи управни поступак.
			Члан 10.
			Захтев за утврђивање неспособности за професионално вршење полицијских послова (Образац 1) организационој јединици Министарства у чијој су надлежности послови здравља и безбедности на раду полицијски службеник подноси преко организационе јединице Министарства у којој је распоређен.
			Уз захтев из става 1. овог члана подноси се и предлог за утврђивање неспособности за професионално вршење полицијских послова који полицијском службенику даје изабрани лекар (Образац 2), са одговарајућем медицинском документацијом, која се прибавља у складу са законом којим се уређује општи управни поступак.
			Изабраним лекаром, у смислу овог правилника, сматра се доктор медицине или доктор медицине специјалиста за област опште медицине, односно специјалиста медицине рада, код којег полицијски службеник остварује примарну здравствену заштиту.
			Обрасци 1. и 2. одштампани су уз овај правилник и чине његов саставни део.
			Члан 11.
			Предлог за утврђивање неспособности за професионално вршење полицијских послова, читко попуњен, односно откуцан, потписан од стране изабраног (ординирајућег) лекара, садржи:
			1) личне податке;
			2) исцрпну здравствену анамнезу;
			3) исцрпан и прецизан објективни лекарски налаз, по системима и органима са детаљним налазом основног обољења или повреде;
			4) детаљне податке о лечењу, резултатима лечења (амбулантном и болничком), спроведеној медицинској рехабилитацији, привременој спречености за рад и оцену да здравствено стање указује на неспособност за професионално вршење полицијских послова односно на то да се не очекује побољшање здравственог стања које би било од утицаја на способност за професионално вршење полицијских послова;
			5) исцрпну дијагнозу.
			Члан 12.
			Приликом вештачења користи се медицинска документација здравствених установа издата на обрасцима и помоћним средствима за вођење евиденције, у складу са прописима којима се уређује евиденција у области здравства.
			Медицинска документација која се подноси уз предлог за утврђивање неспособности за професионално вршење полицијских послова обухвата:
			1) отпусне листе које морају садржати податке о свим налазима и извршеним прегледима;
			2) специјалистичке налазе на прописаним обрасцима, у којима, осим утврђене дијагнозе, морају бити описане и анатомске и функционалне промене утврђене приликом специјалистичког прегледа;
			3) дијагностичке тестове;
			4) лабораторијске налазе.
			Медицинска документација из става 2. овог члана подноси се у оригиналу или овереној фотокопији.
			Члан 13.
			Како је вршење професионалних полицијских послова условљено посебним психофизичким способностима, за вештачење се прилаже и прописана документација на основу које се може утврдити постојање одговарајућих психофизичких способности, односно налаз и мишљење о радној способности издат од стране Завода, не старији од шест месеци.
			Члан 14.
			Медицинска документација потребна за верификацију дијагнозе основне болести мора да садржи податке о:
			1) почетку и узроку болести, односно узроку и околностима под којима је повреда настала;
			2) току лечења (амбулантно или стационарно), са назнаком дана почетка лечења, дијагнозе, резултата лечења, као и периода привремене спречености за рад;
			3) току медицинске рехабилитације (установа у којој је рехабилитација спроведена, успешност рехабилитације и период рехабилитације);
			4) садашњем здравственом стању, а посебно податке о врсти анатомског оштећења, функционалном оштећењу и прогнози болести.
			Медицинска документација потребна за верификацију других болести које утичу на инвалидност треба да докаже садашње стање анатомског и функционалног оштећења и не сме бити старија од шест месеци.
			Поред документације из става 1. овог члана, за вештачење медицинских чињеница чији је узрок професионална болест, прилаже се и експертиза Института за медицину рада Србије „Др Драгомир Карајовић” – Београд, Завода за здравствену заштиту радника Нови Сад, Завода за здравствену заштиту радника Ниш, односно Института за медицину рада Војномедицинске академије, израђена у складу са актом о утврђивању професионалних болести.
			Члан 15.
			Организациона јединица Министарства у чијој су надлежности послови здравља и безбедности на раду, у сарадњи са Фондом, претходно проверава да ли се истовремено води поступак за оцену радне способности пред органом вештачења Фонда, а затим захтев и потпуну пратећу документацију прослеђује првостепеној комисији, ради спровођења вештачења, уз указивање на посебна питања и околности о којима треба да се изјасни приликом давања налаза, мишљења и оцене, заказује термин и упућује позив за преглед.
			Позив на преглед садржи податке о датуму, времену и месту прегледа и указивање на правне последице које ће наступити у случају неодазивања на преглед из неоправданих разлога.
			Уколико се утврди да медицинска документација није довољна за вештачење, у позиву на преглед се наводи и медицинска документација коју треба поднети приликом доласка на преглед.
			Члан 16.
			Списи предмета у вези са којим се врши вештачење се достављају првостепеној комисији на дан вештачења.
			Члан 17.
			Првостепена комисија цени о:
			1) томе да ли је лечење завршено или није завршено;
			2) постојању, узроку и датуму настанка неспособности за професионално вршење полицијских послова.
			Члан 18.
			Првостепена комисија вештачи у просторијама које одреди организациона јединица Министарства надлежна за послове здравља и безбедности на раду, а преглед може, изузетно, обавити и у стану полицијског службеника, здравственој или другој установи.
			Члан 19.
			Преглед обухвата анамнезу, објективни налаз по системима и органима, детаљни налаз основног обољења и утврђивање психичког статуса.
			Првостепена комисија може одлучити да се, поред прегледа, обаве и допунска испитивања у Заводу или референтној здравственој установи.
			У циљу утврђивања здравственог стања и стања функционалне способности појединих органа и система, првостепена комисија разматра медицинску документацију, резултате прегледа и допунских испитивања.
			Пошто утврди здравствено стање, првостепена комисија на основу разматрања дотадашњег тока лечења и медицинске рехабилитације оцењује да ли је лечење завршено.
			Завршеним лечењем, у смислу овог правилника, сматра се здравствено стање које се даљим лечењем и медицинском рехабилитацијом не може битно побољшати.
			Члан 20.
			Првостепена комисија даје налаз, мишљење и оцену (Образац 3), који садрже:
			1) личне податке – ЈМБГ, лични број, име, име једног од родитеља, презиме, пол, датум рођења, основ осигурања, радно место, односно посао, дужина пензијског стажа, школска спрема, број личне карте, место пребивалишта и адреса;
			2) анамнезу (социјалну, радну, здравствену, личну и породичну) и податке о садашњој болести;
			3) податке о физикалним, лабораторијским и другим налазима;
			4) дијагнозу и шифру основне болести (према међународној класификацији болести);
			5) оцену неспособности за професионално вршење полицијских послова са датумом настанка и узроком неспособности за професионално вршење полицијских послова – повреда, професионална болест, болест (ако постоји више узрока неспособности, налаз, мишљење и оцена треба да садржи оцену у ком проценту утиче повреда, болест или професионална болест на неспособност).
			Налаз, мишљење и оцену потписују председник и чланови првостепене комисије.
			Образац 3. одштампан је уз овај правилник и чини његов саставни део.
			Члан 21.
			Првостепена комисија доставља налаз, мишљење и оцену са списима предмета организационој јединици Министарства унутрашњих послова у чијој су надлежности послови људских ресурса.
			Уколико је налазом, мишљењем и оценом првостепене комисије утврђена неспособност за професионално вршење полицијских послова, полицијском службенику се од стране организационе јединице Министарства из става 1. овог члана доставља решење о престанку радног односа.
			Налаз, мишљење и оцену првостепене комисије којим је утврђена неспособност за професионално вршење полицијских послова, заједно са решењем о престанку радног односа, полицијски службеник, уз захтев за признавање права на инвалидску пензију, подноси надлежној организационој јединици Фонда, ради остваривања права на инвалидску пензију.
			Налаз, мишљење и оцена првостепене комисије којим није утврђена неспособност за професионално вршење полицијских послова или којим је утврђено да лечење није завршено доставља се запосленом.
			Полицијски службеник у року од осам дана од пријема првостепеног налаза, мишљења и оцене првостепене комисије може поднети захтев за утврђивање правилности тог налаза, мишљења и оцене другостепеној комисији.
			III. ДРУГОСТЕПЕНА КОМИСИЈА
			Члан 22.
			Када полицијски службеник оспорава налаз, мишљење и оцену првостепене комисије, обраћа се преко своје организационе јединице организационој јединици Министарства надлежној за послове здравља и безбедности на раду, која, након оцене испуњености услова за решавање по одредбама управног поступка, уступа предмет другостепеној комисији.
			Члан 23.
			Другостепена комисија вештачи на основу медицинске документације коришћене пред првостепеном комисијом и накнадно достављене медицинске документације.
			Другостепена комисија може извршити преглед полицијског службеника, ако на основу претходног разматрања медицинске документације оцени да је то неопходно.
			Члан 24.
			Другостепена комисија вештачи у складу са одредбама правилника којим се уређује образовање и начин рада органа вештачења Фонда.
			Члан 25.
			Другостепена комисија доставља налаз, мишљење и оцену, са списима предмета, организационој јединици Министарства надлежној за послове здравља и безбедности на раду, која на основу тога разматра има ли елемената за доношење решења о престанку радног односа.
			Уколико је налазом, мишљењем и оценом другостепене комисије утврђена неспособност за професионално вршење полицијских послова, полицијском службенику се од стране организационе јединице Министарства надлежне за послове људских ресурса доставља решење о престанку радног односа.
			IV. ЗАВРШНA ОДРЕДБA 
			Члан 26.
			Овај правилник ступа на снагу осмог дана од дана објављивања у „Службеном гласнику Републике Србије”.
			У Београду, 15. априла 2019. године
			Министар унутрашњих послова,
			др Небојша Стефановић, с.р.
			Министар за рад, запошљавање, борачка и социјална питања,
			Зоран Ђорђевић, с.р.
			
			Прилози
			
			Образац 
			1 - Захтев за утврђивање неспособности за професионално вршење 
			полицијских послова
			
			Образац 
			2 - Предлог за утврђивање неспособности за професионално вршење 
			полицијских послова
			
			Образац 
			3 - Налаз, мишљење и оцена у првостепеном поступку остваривања права
	

