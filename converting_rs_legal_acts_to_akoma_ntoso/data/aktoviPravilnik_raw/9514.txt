


	
	Zakon



	
			На основу члана 17. став 5. Закона о супстанцама које се користе у недозвољеној производњи опојних дрога и психотропних супстанци („Службени гласник РС”, бр. 107/05 и 25/19),
			Министар здравља доноси 
			ПРАВИЛНИК
			о обрасцу и садржају дозволе за увоз, односно извоз прекурсора прве, друге, треће или четврте категорије
			„Службени гласник РС“, број 42 од 14. јуна 2019.
			Члан 1.
			Овим правилником прописује се образац и садржај дозволе за увоз, односно извоз прекурсора прве, друге, треће или четврте категорије (у даљем тексту: дозвола), коју издаје министарство надлежно за послове здравља.
			Члан 2.
			Дозвола за увоз (Import Authorization) издаје се на Обрасцу 1 који је одштампан уз овај правилник и чини његов саставни део.
			Образац 1 садржи следеће податке:
			1) податке о увознику (назив, адреса, телефон, факс, имејл);
			2) број дозволе, датум и место издавања;
			3) рок важења дозволе;
			4) податке о извознику (назив, адреса, телефон, факс, имејл);
			5) податке о издаваоцу дозволе (назив, адреса, телефон, факс, имејл);
			6) назив и адресу другог оператера, односно посредника; 
			7) назив и адресу надлежног органа земље извознице;
			8) назив и адресу крајњег корисника;
			9) место улаза;
			10) податке о траси и транспортном средству;
			11) комерцијални и хемијски назив супстанце која се увози, тарифну ознаку (CN број), број из Међународног регистра хемикалија (САЅ број), јединицу мере, масу односно запремину сваке јединице, нето масу, односно запремину, проценат у смеши;
			12) број профактуре;
			13) име, презиме и изјаву представника подносиоца захтева;
			14) назив и адресу царинског органа;
			15) број декларације, функцију и потпис царинског службеника, датум овере и печат царинског органа.
			Податке из става 2. тач. 14) и 15) овог члана попуњава царински орган.
			Члан 3.
			Дозвола за извоз (Export Authorization) издаје се на Обрасцу 2 који је одштампан уз овај правилник и чини његов саставни део.
			Образац 2 садржи следеће податке:
			1) податке о извознику (назив, адреса, телефон, факс, имејл);
			2) број дозволе, датум и место издавања;
			3) рок важења дозволе и податке о поједностављеној извозној процедури;
			4) податке о увознику (назив, адреса, телефон, факс, имејл) и број увозне дозволе;
			5) податке о издаваоцу дозволе (назив, адреса, телефон, факс, имејл);
			6) назив и адресу другог оператера, односно посредника; 
			7) назив и адресу крајњег корисника;
			8) место излаза;
			9) место улаза у земљу увозницу;
			10) податке о траси и транспортном средству;
			11) комерцијални и хемијски назив супстанце која се увози, тарифну ознаку (CN број), број из Међународног регистра хемикалија (САЅ број), јединицу мере, масу односно запремину сваке јединице, нето масу односно запремину, проценат у смеши;
			12) број профактуре;
			13) име, презиме и изјаву представника подносиоца захтева;
			14) назив и адресу царинског органа;
			15) број декларације, функцију и потпис царинског службеника, датум овере и печат царинског органа;
			16) евиденцију парцијалних испорука прекурсора друге и треће категорије код поједностављене извозне процедуре.
			Податке из става 2. тач. 14), 15) и 16) овог члана попуњава царински орган. 
			Члан 4. 
			Даном ступања на снагу овог правилника престаје да важи Правилник о облику и садржају дозволе за увоз, извоз, односно транзит прекурсора прве, друге или треће категорије („Службени гласник РС”, број 101/09).
			Члан 5. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00177/2019-12 
			У Београду, 28. маја 2019. године
			Министар,
			др Златибор Лончар, с.р.
			
			
			
	

