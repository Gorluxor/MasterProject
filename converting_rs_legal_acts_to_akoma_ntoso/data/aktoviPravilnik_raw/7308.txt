


	
	Zakon


	
			На основу члана 168. став 7. Закона о патентима („Службени гласник РС”, бр. 99/11, 113/17 – др. закон, 95/18 и 66/19),
			Директор Завода за интелектуалну својину доноси 
			ПРАВИЛНИК
			о програму и начину полагања стручног испита за лица која се баве заступањем у области индустријске својине
			"Службени гласник РС", број 78 од 1. новембра 
			2019.
			Члан 1.
			Овим правилником прописују се програм и начин полагања стручног испита за лица која се баве заступањем у области индустријске својине (у даљем тексту: стручни испит).
			Члан 2.
			Програм стручног испита дат је у Прилогу – Програм стручног испита за лица која се баве заступањем у области права индустријске својине (у даљем тексту: Програм), који је одштампан уз овај правилник и чини његов саставни део.
			Члан 3.
			Кандидат може полагати стручни испит за заступника за заштиту проналазака (у даљем тексту: патентни заступник) или стручни испит за заступника за знаке разликовања, или оба испита.
			Стручним испитом за патентног заступника проверава се знање кандидата из области заштите проналазака и топографија полупроводничких производа, (посебан део стручног испита за патентног заступника), као и опште знање кандидата из области права индустријске својине (општи део стручног испита).
			Стручним испитом за заступника за знаке разликовања проверава се знање кандидата из области заштите жигова, индустријског дизајна и ознака географског порекла (посебaн део стручног испита за заступника за знаке разликовања), као и опште знање кандидата из области права индустријске својине (општи део стручног испита).
			Члан 4.
			Стручни испит се полаже пред испитном комисијом (у даљем тексту: Комисија).
			Комисија за проверу знања кандидата за патентног заступника и Комисија за проверу знања кандидата за заступника за знаке разликовања образује се решењем.
			Решењем из става 2. овог члана именује се председник Комисије, чланови Комисије и секретар Комисије.
			Комисија се састоји од председника, два члана и секретара.
			Члан 5.
			Председник, чланови и секретар Комисије именују се за период од четири године.
			У случају оставке или привремене спречености председника, члана или секретара Комисије именују се њихови заменици до истека периода на који је именован председник или члан Комисије или до престанка њихове спречености.
			Члан 6.
			Комисија саставља испитна питања на основу Програма, спроводи испит и одлучује о томе да ли је кандидат положио испит.
			Члан 7.
			Стручне и административне послове за потребе Комисије обавља секретар Комисије.
			Надлежни орган обезбеђује вршење стручних, административних и других послова у вези са стручним испитом.
			Члан 8.
			Датум, време и место полагања стручног испита објављују се на интернет страници и огласној табли надлежног органа, месец дана пре датума полагања стручног испита.
			Објава из става 1. овог члана садржи датум до кога се може поднети пријава за полагање испита.
			Полагање стручног испита обавља се два пута годишње.
			Члан 9.
			Пријава за полагање стручног испита садржи:
			1) лично име, занимање и пребивалиште кандидата;
			2) доказ о завршеном факултету;
			3) доказ о радном искуству на пословима индустријске својине и о периоду у ком је кандидат био распоређен на тим пословима, ако је кандидат адвокат потврда да је уписан у именик адвоката адвокатске коморе;
			4) доказ о познавању једног светског језика;
			5) фотокопија личне карте или друге личне исправе ради утврђивања идентитета и држављанства кандидата;
			6) доказ о уплати републичке административне таксе за полагање стручног испита.
			Члан 10.
			Општи део стручног испита обухвата основе права индустријске својине, уређење послова заступања у области права индустријске својине, познавање управног поступка и управног спора, делокруг надлежних органа у области заштите и спровођења права индустријске својине и надлежности судова у поступцима за заштиту права индустријске својине. 
			Општи део стручног испита не полажу кандидати који су положили правосудни или државни стручни испит у Републици Србији, као и лица која су већ уписана у Регистар заступника.
			Посебан део стручног испита за патентног заступника обухвата два предмета, и то: патентно право и право топографија полупроводничких производа. 
			Посебан део стручног испита за заступника за знаке разликовања обухвата три предмета, и то: жиговно право, право индустријског дизајна и право ознака географског порекла.
			Члан 11.
			Стручни испит је јаван и састоји се из писменог и усменог дела.
			Писмени део испита може трајати најдуже четири сата.
			О току стручног испита води се записник.
			Записник потписују председник, чланови и секретар Комисије. 
			Члан 12.
			Писмени део стручног испита за заступника за патенте садржи питања из општег дела и предмета патентно право а усмени део испита садржи питања из предмета који су обухваћени посебним делом стручног испита за патентне заступнике. 
			Писмени део испита за заступника за знаке разликовања садржи питања из општег дела и предмета жиговно право а усмени део садржи питања из предмета који су обухваћени посебним делом стручног испита за заступнике за знаке разликовања.
			Знање које је кандидат показао на писменом делу испита оцењује се описном оценом „положио” или „није положиоˮ.
			Члан 13. 
			Усмени део стручног испита полаже се после писменог дела и то најкасније у року од десет дана од дана полагања писменог дела стручног испита. 
			Кандидат који није положио писмени део испита не може полагати усмени испит.
			На усменом делу испита оцењује се знање које је кандидат показао из сваког предмета посебно описном оценом „положиоˮ или „није положиоˮ.
			На основу оцена писменог и усменог дела стручног испита Комисија оцењује укупан успех кандидата на испиту описном оценом „положиоˮ или „није положиоˮ.
			Испит је положио кандидат који је из свих предмета оцењен оценом „положиоˮ.
			Оцена се даје већином гласова чланова Комисије.
			Члан 14.
			Кандидат који је из једног предмета добио оцену „није положио” упућује се на поправни испит из тог предмета.
			Поправни испит се полаже у року који одреди Комисија, а који не може бити краћи од месец дана ни дужи од три месеца од дана полагања усменог дела испита.
			Поправни испит је могуће полагати једном.
			Члан 15.
			Полагање стручног испита може се због болести кандидата или из других оправданих разлога одложити најдуже за шест месеци.
			О одлагању стручног испита одлучује Комисија.
			Члан 16.
			Даном ступања на снагу овог правилника престаје да важи Правилник о начину полагања посебног стручног испита за лица која се баве заступањем у поступку заштите проналазака, жигова, модела, узорака и географских ознака порекла („Службени лист СРЈˮ, број 48/95).
			Завршна одредба
			Члан 17.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 021-6034/2019-01
			У Београду,  25. октобра 2019. године
			Директор,
			Владимир Марић, с.р.
			ПРОГРАМСТРУЧНОГ ИСПИТА ЗА ЛИЦА КОЈА СЕ БАВЕ ЗАСТУПАЊЕМ У ОБЛАСТИ ПРАВА ИНДУСТРИЈСКЕ СВОЈИНЕ
			I. Општи део стручног испита
			– за основе права индустријске својине:
			Уредба о ратификацији Конвенције о оснивању Светске организације за интелектуалну својину („Службени лист СФРЈ – Међународни уговори и други споразумиˮ, број 31/72 и „Службени лист СФРЈ – Међународни уговориˮ, број 4/86 – др. уредба);
			Уредба о ратификацији амандмана на текст Конвенције о оснивању Светске организације за интелектуалну својину („Службени лист СФРЈ – Међународни уговориˮ, број 4/86);
			Уредба о ратификацији Париске конвенције за заштиту индустријске својине („Службени лист СФРЈ – Међународни уговори и други споразумиˮ, број 5/74 и „Службени лист СФРЈ – Међународни уговориˮ, број 7/86 – др. уредба);
			Споразум о трговинским аспектима права интелектуалне својине (TRIPS споразум) 
			– уређење послова заступања у области права индустријске својине:
			Закон о патентима („Службени гласник РС”, број 99/11, 113/17 – др. закон, 95/18 и 66/19);
			– за познавање управног поступка и управног спора:
			Закон о управним споровима („Службени гласник РСˮ, број 111/09);
			Закон о општем управном поступку („Службени гласник РСˮ, бр. 18/16 и 95/18 – аутентично тумачење);
			– за делокруг надлежних органа у области заштите и спровођења права индустријске својине:
			Закон о министарствима („Службени гласник РСˮ, бр. 44/14, 14/15, 54/15, 96/15 – др. закон и 62/17);
			Закон о посебним овлашћењима ради ефикасне заштите права интелектуалне својине („Службени гласник РСˮ, бр. 46/06 и 104/09);
			– за надлежност судова у поступцима за заштиту права индустријске својине:
			Закон о уређењу судова („Службени гласник РС”, бр. 116/08, 104/09, 101/10, 31/11 – др. закон, 78/11 – др. закон, 101/11, 101/13, 106/15, 40/15 – др. закон, 13/16, 108/16, 113/17, 65/18 – УС, 87/18 и 88/18 – УС).
			II. Посебан део стручног испита за патентног заступника
			Закон о патентима („Службени гласник РС”, бр. 99/11, 113/17 – др. закон, 95/18 и 66/19);
			Правилник о садржини јавних регистара, потврда, пријава и захтева у поступку заштите проналазака, као и о врстама података, начину подношења пријаве и објављивања проналазака („Службени гласник РС”, број 113/12);
			Закон о потврђивању Будимпештанског споразума о међународном признању депозита микроорганизама ради поступка патентирања („Службени лист СРЈ – Међународни уговори”, број 3/93); 
			Закон о потврђивању Уговора о сарадњи у области патената, са правилником за спровођење уговора о сарадњи у области патента – PCT („Службени лист СРЈ – Међународни уговори”, број 3/96);
			Закон о ратификацији Споразума између Савезне владе СРЈ и ЕПО о сарадњи у области патената – Споразум о сарадњи и проширењу („Службени лист СЦГ – Међународни уговориˮ, број 14/04);
			Закон о потврђивању Стразбуршког споразума о међународној класификацији патената од 24. марта 1971. године са изменама од 28. септембра 1979. године („Службени гласник РС – Међународни уговориˮ, број 42/09);
			Закон о потврђивању Уговора о патентном праву („Службени гласник РС – Међународни уговори”, број 19/10);
			Закон о потврђивању Конвенције о признавању европских патената – Конвенција о европском патенту од 5. октобра 1973, са изменама члана 63. Конвенције о европском патенту од 17. децембра 1991. године и изменама од 29. новембра 2000. године („Службени гласник РС – Међународни уговори”, број 5/10); 
			Закон о заштити топографија полупроводничких производа („Службени гласник РС”, бр. 55/13 и 66/19); 
			Правилник о садржини регистара, пријава и захтева у поступку заштите топографија полупроводничких производа, као и о врстама података, начину подношења пријаве и објављивања топографија („Службени гласник РС”, број 8/14).
			III. Посебан део стручног испита за заступника за знаке разликовања
			Закон о жиговима („Службени гласник РСˮ, бр. 104/09, 10/13 и 44/18);
			Уредба о садржини регистра пријава и регистра жигова, садржини захтева и предлога који се подносе у поступку за признање и заштиту жига, и подацима који се објављују у службеном гласилу надлежног органа („Службени гласник РСˮ, број 43/10);
			Уредба о ратификацији Мадридског аранжмана о међународном регистровању жигова од 14. априла 1891. године, ревидираног у Бриселу 14. децембра 1900. године, у Вашингтону 2. јуна 1911. године, у Хагу 6. новембра 1925. године, у Лондону 2. јуна 1934. године, у Ници 15. јуна 1957. године и у Стокхолму 14. јула 1967. године („Службени лист СФРЈ – Међународни уговори и други споразумиˮ, број 2/74);
			Закон о потврђивању Протокола који се односи на Мадридски аранжман о међународном регистровању жигова („Службени лист СРЈ – Међународни уговориˮ, број 2/97);
			Закон о потврђивању Најробијског уговора о заштити олимпијског симбола, са анексом („Службени лист СРЈ – Међународни уговориˮ, број 1/99);
			Закон о потврђивању уговора о жиговном праву („Службени лист СРЈ – Међународни уговориˮ, број 4/98);
			Закон о потврђивању Споразума о установљењу међународне класификације фигуративних елемената жигова сачињеног у Бечу 12. јуна 1973. године, са изменама од 1. октобра 1985. године („Службени гласник РС – Међународни уговориˮ, број 42/09);
			Закон о потврђивању Ничанског споразума о међународној класификацији роба и услуга ради регистровања жигова од 15. јуна 1957. године, ревидираног у Стокхолму 14. јула 1967. године и Женеви 13. маја 1977. године и измењеног 28. септембра 1979. године („Службени гласник РС – Међународни уговориˮ, број 19/10);
			Закон о потврђивању Сингапурског уговора о жиговном праву, Правилника за спровођење сингапурског уговора о жиговном праву и резолуције дипломатске конференције којом се допуњују Сингапурски уговор о жиговном праву и правилник за спровођење сингапурског уговора о жиговном праву („Службени гласник РС – Међународни уговориˮ, број 5/10);
			Методологија поступања Завода за интелектуалну својину у поступку за признање жига и у поступцима по регистрованим жиговима; 
			Закон о правној заштити индустријског дизајна („Службени гласник РСˮ, бр. 104/09 и 45/15);
			Уредба о садржини регистра пријава и регистра индустријског дизајна, садржини захтева који се подносе у поступку за признање и заштиту права на индустријски дизајн, и подацима који се објављују у службеном гласилу надлежног органа („Службени гласник РСˮ, број 43/10);
			Закон о потврђивању Хашког споразума о међународном пријављивању индустријских узорака и модела (Хашког документа) и допунског акта из Стокхолма („Службени лист СРЈ – Међународни уговориˮ, број 3/93);
			Уредба о ратификацији Локарнског аранжмана о установљењу међународне класификације за индустријске узорке и моделе („Службени лист СФРЈ – Међународни уговориˮ, број 51/74);
			Закон о потврђивању Женевског акта Хашког споразума о међународној регистрацији индустријског дизајна усвојеног на дипломатској конференцији од 2.  јула 1999. године („Службени гласник РС – Међународни уговориˮ, број 42/09);
			Методологија поступања Завода за интелектуалну својину у поступку за признање права на индустријски дизајн и у поступцима по регистрованим индустријским дизајнима;
			Закон о ознакама географског порекла („Службени гласник РСˮ, број 18/10);
			Правилник о садржини захтева за регистровање ознака географског порекла и садржини захтева за признање статуса овлашћеног корисника ознаке географског порекла („Службени гласник РСˮ, број 93/10);
			Закон о потврђивању Лисабонског аранжмана о заштити ознака порекла и њиховом међународном регистровању („Службени лист СРЈ – Међународни уговориˮ, број 6/98);
			Закон о потврђивању Мадридског споразума о сузбијању лажних и преварних ознака порекла на производима („Службени лист СРЈ – Међународни уговориˮ, број 1/99).
	

