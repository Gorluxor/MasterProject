


	
	Zakon

	


	
				
				На основу члана 84. став 6. и члана 91а став 3. Закона о ветеринарству („Службени гласник РС”, бр. 91/05, 30/10 и 93/12) и члана 57. став 9. Закона о сточарству („Службени гласник РС”, бр. 41/09 и 93/12), 
				Министар пољопривреде и заштите животне средине доноси
				 
				ПРАВИЛНИК
				о начину обележавања и регистрације говеда, као и о службеној контроли обележавања и регистрације говеда
				"Службени гласник РС", број 102 од 22. 
				септембра 2014.
				
				I. УВОДНЕ ОДРЕДБЕ
				Предмет уређења
				Члан 1.
				Овим правилником ближе се прописује начин обележавања и регистрације говеда, најмањи број службених контрола, критеријуми за анализу ризика обележавања и регистрације говеда, као и садржај годишњег извештаја о спроведеним службеним контролама обележавања и регистрације говеда.
				Значење појединих израза
				Члан 2.
				Поједини изрази употребљени у овом правилнику имају следеће значење: 
				1) анализа ризика за обележавање и регистрацију животиња је стручна процена вероватноће пропуста или прекршаја у спровођењу идентификација и регистрација на прописан начин, применом одговарајућих критеријума; 
				2) власник говеда је правно или физичко лице, односно предузетник у чијем се власништву налази говече;
				3) газдинство је сваки објекат, зграда или у случају фарми на отвореном, било које место, на којем се говеда налазе, чувају или продају; 
				4) говече означава крупну рогату стоку укључујући бизона (Bison bison) и бивола (Bubalus bubali) свих старосних категорија; 
				5) достављање података Централној бази је свака активност којом се подаци прикупљени приликом обављања послова прописаних овим правилником, у писаној или електронској форми, евидентирају у Централној бази за обележавање животиња (у даљем тексту: Централна база); 
				6) држалац говеда је правно или физичко лице, односно предузетник које има право чувања, одгоја, транспорта и коришћења говеда, а на основу писаног одобрења власника говече може и да га прода;
				7) кретање говеда је сваки одлазак са газдинства, односно долазак говеда на газдинство; 
				8) надлежни ветеринар је ветеринарскa амбулантa, односно ветеринарскa станицa, односно јавна ветеринарска амбуланта, односно ветеринарска служба, која спроводи Програм мера заштите животиња у складу са законом којим се уређује ветеринарство;
				9) обележено говече је говече које је обележено на начин прописан овим правилником; 
				10) овлашћени дистрибутер ушних маркица (у даљем тексту: овлашћени дистрибутер) је правно лице, односно предузетник уписан у Регистар објеката зa прoизвoдњу и прoмeт мeдицинских срeдстaвa зa упoтрeбу у ветерини у складу са законом којим се уређује вeтeринарство, који врши производњу и промет ушних маркица, као и њихову дистрибуцију овлашћеном обележивачу, под условом да ушне маркице испуњавају одговарајуће стандарде односно критеријуме и захтеве, дате у Прилогу 1 – Критеријуми, стандарди и захтеви који се односе на ушне маркице, који је одштампан уз овај правилник и чини његов саставни део;
				11) овлашћени обележивач је ветеринарскa амбулантa односно ветеринарскa станицa, односно ветеринарска служба, односно основна одгајивачка организација, односно одгајивач који је стручно оспособљен да врши обележавање (у даљем тексту: одгајивач), а који је министарство надлежно за послове ветеринарства и сточарства (у даљем тексту: Министарство) овластило за обележавање животиња у складу са законом којим се уређује ветеринарство и законом којим се уређује сточарство (у даљем тексту: закон);
				12) пасош за говеда је јавна исправа коју држаоцу, односно власнику говеда по обављеном обележавању и регистрацији говеда у Централној бази издаје Министарство на Обрасцу, који је одштампан уз овај правилник и чини његов саставни део, а која прати говече током кретања у циљу његове идентификације; 
				13) повезана газдинства су газдинства чији власници, односно држаоци говеда остварују пословну или пословно техничку сарадњу са другим газдинством, које може утицати на статус тих газдинстава; 
				14) потврда о обележавању говеда је документ који садржи податке везане за прво обележавање, а који у складу са овим правилником по извршеном обележавању говеда овлашћени обележивач попуњава и издаје власнику, односно држаоцу говеда и на основу њега доставља податке о обележеном говечету Централној бази, дат у Прилогу 2 – Потврда о обележавању говеда, који је одштампан уз овај правилник и чини његов саставни део; 
				15) потврда о пријави догађаја је документ који власник, односно држалац говеда у складу са овим правилником попуњава и доставља овлашћеном обележивачу ради пријаве рођења говеда, односно надлежном ветеринару ради пријаве других догађаја (кретање говеда, угинућа говеда и осталих догађаја), дат у Прилогу 3 – Потврда о пријави догађаја, који је одштампан уз овај правилник и чини његов саставни део;
				16) потврда о праћењу кретања животиња је документ који садржи податке о кретању говеда, а који у складу са овим правилником попуњава власник, односно држалац говеда, дат у Прилогу 4 – Потврда о праћењу кретања животиња, који је одштампан уз овај правилник и чини његов саставни део;
				17) потврда о регистрацији газдинства је документ у који овлашћени обележивач уписује све податке прописане овим правилником, а који се односе на газдинство, дат у Прилогу 5 – Потврда о регистрацији газдинства, који је одштампан уз овај правилник и чини његов саставни део; 
				18) превозник је правно или физичко лице, односно предузетник које обавља превоз живих животиња за свој рачун или рачун другог лица; 
				19) Регистар на газдинству је посебан досије, односно скуп докумената у коме власник, односно држалац говеда води евиденцију и чува документацију којом се евидентирају сви догађаји на газдинству везани за обележавање и праћење кретања говеда, као што су потврда о регистрацији газдинства, потврда о обележавању говеда, потврда о пријави догађаја, потврда о праћењу кретања животиња и пасоши за говеда која се тренутно налазе на газдинству; 
				20) суседно газдинство је газдинство са којим се граничи неко газдинство; 
				21) трећа држава је држава која није чланица Европске уније. 
				Обележавање и регистрација говеда
				Члан 3.
				Обележавање и регистрација говеда је поступак означавања говеда на трајан начин ради идентификације, регистрације и прикупљања свих података у јединствен информациони систем, у складу са системом обележавања и регистрације животиња утврђеним законом којим се уређује ветеринарство, и који обухвата: 
				1) Централну базу;
				2) регистар газдинстава на којима се држе, чувају или продају говеда (у даљем тексту: Регистар газдинстава); 
				3) ушне маркице за појединачну идентификацију говеда; 
				4) пасош за говеда; 
				5) потврде о пријави догађаја, потврде о обележавању и потврде о праћењу кретања говеда; 
				6) потврде о регистрацији газдинства; 
				7) праћење кретања говеда; 
				8) Регистар на газдинству.
				Регистрација података о обележавању и кретању говеда
				Члан 4.
				Подаци о обележавању и кретању говеда на територији Републике Србије морају да буду регистровани у Централној бази у складу са законом којим се уређује ветеринарство и на начин прописан овим правилником.
				II. НАЧИН ОБЕЛЕЖАВАЊА И РЕГИСТРАЦИЈЕ ГОВЕДА
				1. Централна база
				Упис података у Централну базу
				Члан 5. 
				Централну базу води Министарство, у складу са законом којим се уређује ветеринарство.
				У Централну базу уписују се подаци о: 
				1) газдинству на коме се држе, чувају или продају говеда; 
				2) ушним маркицама за појединачну идентификацију говеда; 
				3) обележеним говедима; 
				4) нарученим и утрошеним ушним маркицама; 
				5) поништеним и издатим дупликатима ушних маркица; 
				6) издатим и поништеним пасошима; 
				7) овлашћеним обележивачима; 
				8) увезеним говедима; 
				9) извршеним контролама обележавања говеда. 
				Подаци у Централној бази чувају се најмање десет година. 
				Увид у Централну базу
				Члан 6. 
				Увид у Централну базу има овлашћени обележивач и ветеринарски инспектор у складу са законом којим се уређује ветеринарство.
				Министарство може одобрити увид у Централну базу или доставити извод из Централне базе и другим корисницима, на њихов захтев. 
				Регистровање газдинстава 
				Члан 7.
				Сва газдинства на којима се држе, чувају или продају говеда трајно или привремено, морају да буду регистрована у Централној бази у складу са законом којим се уређује ветеринарство, у оквиру Регистра газдинстава. 
				Изузетно од става 1. овог члана превозник не мора бити регистрован.
				Регистровање газдинстава врши се на основу података који су уписани у потврду о регистрацији газдинства. 
				Свако газдинство приликом регистрације добија јединствени идентификациони број који се уноси у Централну базу. 
				Идентификациони број газдинства се састоји од ISO кода Републике Србије – РС и дванаестоцифреног броја који обухвата: 
				1) шест цифара које представљају нумерички код насеља, према подацима републичке организације надлежне за послове статистике; 
				2) следећих пет цифара појединачног броја газдинства у насељу; 
				3) контролну цифру коју утврђује Централна база. 
				Подаци о газдинству
				Члан 8.
				Централна база поред јединственог идентификационог броја газдинства садржи следеће податке о сваком газдинству: 
				1) име, презиме и адресу, односно назив и седиште власника говеда, а у случају да власник није и држалац говеда име, презиме и адресу, односно назив и седиште држаоца говеда; 
				2) ЈМБГ физичког лица, односно матични број правног лица, односно предузетника, за власника говеда, а у случају да власник није и држалац говеда ЈМБГ физичког лица, односно матични број правног лица, односно предузетника, за држаоца говеда;
				3) адресу газдинства на којем се држе, чувају или продају говеда и географску позицију газдинства; 
				4) име, презиме и адресу односно назив и седиште овлашћеног обележивача; 
				5) име и презиме лица која врше послове обележавања; 
				6) према потреби, податке који ће бити повезани са јединственим идентификационим бројем сваког газдинства, као што су: идентификациони број повезаних газдинстава, идентификациони број суседног или суседних газдинстава, као и остале информације. 
				2. Обележавање говеда
				Члан 9.
				Обележавање говеда врши овлашћени обележивач у складу са законом и овим правилником. 
				Обележавање говеда из става 1. овог члана обухвата следеће активности:
				1) техничко обележавање говеда; 
				2) издавање потврде о обележавању говеда; 
				3) достављање података Централној бази о обележеним говедима. 
				а) Техничко обележавање говеда
				Обележавање ушним маркицама
				Члан 10.
				Обележавање говеда се врши идентичним двоструким ушним маркицама, фиксираним апликацијом кроз ушну шкољку, на оба уха. 
				Избор ушне маркице врши власник, односно држалац говеда који сноси и трошкове набавке ушних маркица и обележавања у складу са законом којим се уређује ветеринарство. 
				Обележавању подлежу сва говеда на газдинству, новорођена говеда у року од 20 дана од дана рођења, односно увек пре напуштања газдинства, као и увезена говеда по изласку из карантина у року од 20 дана по приспећу на место држања. 
				Обележавање говеда врши се на основу пријаве догађаја власника, односно држаоца говеда која се подноси овлашћеном обележивачу у року од седам дана по рођењу, односно изласку из карантина и приспећу увезених говеда на место држања.
				Члан 11.
				Увезеним говедима из земаља чланица Европске уније остаје непромењена оригинална ушна маркица. 
				Увезеним говедима из трећих земаља се уклања оригинална ушна маркица и обележавају се у складу са овим правилником, а у Централну базу се поред новог броја ушне маркице, уноси и постојећи оригинални број ушне маркице из земље порекла. 
				Увезена говеда намењена клању не подлежу обележавању прописаном овим правилником под условом да се клање обави у року од три дана од дана уласка у земљу. 
				Замена ушне маркице
				Члан 12.
				Замена ушне маркице мора да се врши у случају губитка једне или обе ушне маркице или ако оне нису више читљиве, и то на основу обавештења власника, односно држаоца говеда датог овлашћеном обележивачу у року од седам дана од дана губитка ушне маркице.
				У случају из става 1. овог члана на основу захтева овлашћеног обележивача, преко Централне базе, упућеном овлашћеном дистрибутеру наручује се дупликат ушне маркице који садржи идентичне податке које је садржала ушна маркица која се замењује, а замењена ушна маркица се означава римским бројем. Дупликат ушне маркице се издаје у року од 14 дана од дана подношења захтева. 
				Истовремена замена обе ушне маркице може се извршити искључиво код говеда код којих је, без сумње могућа идентификација на основу других, трајних начина обележавања (тетовирање, обележавање течним азотом и слично). 
				Ако није могуће извршити идентификацију говеда на начин из става 3. oвог члана, могуће је утврђивање идентитета грла генетском типизацијом – ДНК анализом, у акредитованим лабораторијама о трошку власника.
				Ушне маркице не могу са говечета бити уклоњене или замењене без одобрења Министарства. 
				Уништавање ушних маркица
				Члан 13. 
				После угинућа или клања говеда ушне маркице се физички уништавају, односно рециклирају од стране овлашћеног обележивача под надзором ветеринарског инспектора, а извештај о уништавању, односно рециклажи ушних маркица се доставља Министарству. 
				б) Издавање потврде о обележавању говеда
				Члан 14.
				По извршеном обележавању говеда власнику, односно држаоцу говеда издаје се потврда о обележавању говеда, у коју се уносе следећи подаци:
				1) идентификациони број газдинства; 
				2) јединствени идентификациони број говечета; 
				3) датум рођења; 
				4) пол; 
				5) раса и боја длаке; 
				6) јединствени идентификациони број мајке; 
				7) датум пријаве рођења. 
				Тачност унетих података у потврду о обележавању из става 1. овог члана се потврђује потписом власника односно држаоца говеда, као и потписом овлашћеног обележивача.
				Потврда о обележавању говеда се издаје у два истоветна примерка од којих је први за власника, односно држаоца говеда, а други за овлашћеног обележивача.
				Изузетно од става 1. овог члана, у случају да је овлашћени обележивач одгајивач, други примерак потврде о обележавању доставља се надлежном ветеринару. 
				Потврда о обележавању говеда чува се у Регистру на газдинству три године од дана издавања. 
				в) Достављање података Централној бази о обележеним говедима
				Члан 15.
				На основу потврде о обележавању говеда попуњене у складу са чланом 14. овог правилника врши се регистрација обележеног говечета у Централној бази.
				Подаци о обележеном говечету достављају се Централној бази у року од седам дана од дана обележавања тог говечета.
				г) Регистровани подаци о говечету
				Члан 16.
				Свако говече приликом обележавања добија свој јединствени идентификациони број који се уноси у Централну базу, а који се састоји од ISO кода Републике Србије – РС и десетоцифреног броја. 
				Поред идентификационог броја из става 1. овог члана Централна база садржи и друге податке о говечету, и то: 
				1) датум рођења; 
				2) пол; 
				3) расу и боју длаке; 
				4) јединствени идентификациони број мајке, који у случају увоза говеда из треће државе није неопходан; 
				5) идентификациони број газдинства на коме је говече рођено. 
				3. Праћење кретања говеда
				Члан 17.
				Свако кретање говеда, као и принудно клање, губитак или угинуће говеда пријављује се надлежном ветеринару. 
				Праћење кретања из става 1. овог члана обухвата следеће активности:
				1) пријем потврде о пријави догађаја од власника односно држаоца говеда; 
				2) попуњавање потврде о праћењу кретања животиња; 
				3) достављање података Централној бази о кретању говеда као и принудном клању, губитку или угинућу говеда.
				Подаци о кретању говеда уносе се и у пасош за говеда, и то на полеђини, при чему се попуњавају све предвиђене рубрике, потписују и оверавају печатом од стране надлежног ветеринара, а тачност унетих података се потврђује потписом власника односно држаоца говеда, у предвиђеној рубрици на полеђини пасоша за говеда. 
				а) Пријем потврде о пријави догађаја и попуњавање потврде о праћењу кретања животиња
				Одлазак говеда са газдинства
				Члан 18.
				Одлазак говеда са газдинства пријављује се надлежном ветеринару попуњавањем и достављањем потврде о пријави догађаја, најкасније један дан пре одласка говеда.
				Потврда о пријави догађаја попуњава се у два истоветна примерка. Први примерак се, као потврда пријема, оверава потписом и печатом надлежног ветеринара и враћа власнику односно држаоцу говеда, а други се чува у архиви надлежног ветеринара најмање три године. 
				У случају да не дође до одласка говеда, власник односно држалац говеда о томе без одлагања обавештава надлежног ветеринара. 
				На основу потврде о пријави догађаја из става 1. овог члана попуњава се потврда о праћењу кретања животиња у делу који се односи на претходног власника, односно држаоца говеда.
				Потврда о праћењу кретања животиња
				Члан 19.
				У случају одласка говеда са газдинства претходног власника, односно држаоца говеда и доласка тог говечета на газдинство новог власника односно држаоца говеда, у циљу праћења кретања говеда, попуњава се потврда о праћењу кретања животиња.
				 Потврда о праћењу кретања животиња из става 1. овог члана се попуњава у четири истоветна примерка од којих први и други за новог власника односно држаоца говеда, а трећи и четврти за претходног власника односно држаоца говеда, с тим да:
				1) први примерак (оригинал потврде) прати говеда у промету и задржава се ради чувања у Регистру на газдинству новог власника односно држаоца говеда, најмање три године;
				2) други примерак (црвена копија) доставља се надлежном ветеринару у месту доласка говеда, ради достављања података Централној бази о доласку говеда на газдинство новог власника;
				3) трећи примерак (плава копија) остаје за претходног власника односно држаоца говеда, ради чувања у Регистру на газдинству најмање три године; 
				4) четврти примерак (жута копија) је за надлежног ветеринара у месту одласка говеда, ради достављања података Централној бази о одласку говеда са газдинства претходног власника. 
				Долазак говеда на газдинство
				Члан 20.
				Долазак говеда на газдинство пријављује се надлежном ветеринару попуњавањем и достављањем потврде о пријави догађаја, уз коју се прилаже и други примерак потврде из члана 19. став 2. тачка 2) овог правилника, најкасније седам дана после доласка говеда на газдинство.
				Потврда о пријави догађаја из става 1. овог члана се попуњава, односно оверава и чува у складу са чланом 18. став 2. овог правилника.
				Губитак, угинуће и принудно клање говеда
				Члан 21.
				Губитак, угинуће и принудно клање говеда пријављује се надлежном ветеринару попуњавањем и достављањем потврде о пријави догађаја, најкасније седам дана од дана настанка догађаја.
				Потврда о пријави догађаја из става 1. овог члана се попуњава, односно оверава и чува у складу са чланом 18. став 2. овог правилника.
				На основу примљене потврде из става 2. овог члана достављају се Централној бази и ветеринарској инспекцији подаци о губитку, угинућу или принудном клању говеда од стране надлежног ветеринара. 
				Упис података у потврду о праћењу кретања животиња
				Члан 22.
				У потврду о праћењу кретања животиња из члана 19. овог правилника уписују се следећи подаци:
				1) име и презиме, односно назив, адресу, односно седиште претходног власника, а у случају да власник није и држалац говеда име и презиме, односно назив, адресу, односно седиште држаоца говеда;
				2) идентификациони број газдинства са кога говече одлази;
				3) јединствени идентификациони број говечета; 
				4) име и презиме, односно назив, адресу, односно седиште новог власника, а у случају да власник није и држалац говеда име и презиме, односно назив, адресу, односно седиште држаоца говеда;
				5) идентификациони број газдинства на које говече долази; 
				6) датум одласка, односно доласка говечета; 
				7) датум попуњавања потврде о праћењу кретања животиња. 
				б) Достављање података Централној бази о праћењу кретања говеда
				Члан 23.
				У Централну базу се уписују подаци о праћењу кретања говеда, и то: 
				1) идентификациони број свих газдинстава на којима се говече налазило, као и датуми свих кретања те животиње; 
				2) датум угинућа, извоза, принудног клања или клања говечета; 
				3) датум губитка говечета, на основу изјаве власника односно држаоца говеда; 
				4) у случају увоза говеда из трећих држава – оригинални идентификациони број говечета;
				5) у случају извоза говечета – назив државе у коју се извози. 
				в) Кретање говеда на пашњак
				Члан 24.
				У циљу евидентирања кретања говеда са газдинстава на пашњаке, сваком пашњаку се додељује јединствени идентификациони број и врши се њихова регистрација у Централној бази. 
				Правно или физичко лице које газдује пашњаком, у смислу овог правилника, сматра се власником односно држаоцем животиња, а које одговара за ажурно вођење списка говеда која се налазе на пашњаку. Списак говеда који се налазе на пашњаку мора да садржи податке о идентификационом броју пашњака и за свако говече: 
				1) идентификациони број говечета; 
				2) идентификациони број газдинства; 
				3) датум доласка на пашњак; 
				4) датум одласка са пашњака. 
				Списак говеда присутних на пашњаку се оверава од стране надлежног ветеринара, а који је надлежан за територију на којој се пашњак налази. 
				Правно или физичко лице које газдује пашњаком пријављује сваку промену на пашњаку Централној бази, у року од седам дана од дана промене. 
				г) Регистар на газдинству
				Члан 25.
				Власник односно држалац говеда, изузев превозника, набавља и води Регистар на газдинству. 
				На основу Регистра на газдинству, у сваком тренутку мора бити могуће утврдити: 
				1) датум угинућа говечета; 
				2) у случају одласка говечета са имања – име, презиме и адресу новог власника, односно држаоца, идентификациони број газдинства куда се отпрема говече и датум одласка; 
				3) у случају доласка говечета на имање – име презиме и адресу претходног власника, односно држаоца, идентификациони број газдинства одакле је допремљено говече и датум његовог доласка. 
				У Регистру на газдинству треба да буде уписано и име, датум и потпис ветеринарског инспектора који је извршио контролу Регистра на газдинству. 
				Регистар на газдинству може да се води и у електронској форми.
				III. СЛУЖБЕНА КОНТРОЛА ОБЕЛЕЖАВАЊА И РЕГИСТРАЦИЈЕ ГОВЕДА
				Број службених контрола
				Члан 26.
				Контролу спровођења обележавања и евиденције говеда врши ветеринарска инспекција на основу годишњег плана одобреног од стране Министарства, на узорку од 3% од укупног броја газдинстава. 
				Критеријуми за анализу ризика обележавања и регистрације говеда
				Члан 27.
				Министарство врши избор газдинстава на којима ће се извршити контрола из члана 26. овог правилника уз примену анализе ризика за обележавање и регистрацију говеда, а према следећим критеријумима: 
				1) број говеда на газдинству, укључујући и детаље о свим животињама, као и обележеним животињама на том газдинству; 
				2) постојање претходних жаришта заразних болести на том газдинству или у истој епизоотиолошкој јединици; 
				3) исплаћени подстицаји и премије за то газдинство, као и подстицаји исплаћени претходних година; 
				4) значајније промене у броју говеда на газдинству у поређењу са претходном годином; 
				5) резултате претходних контрола на газдинству које се пре свега односе на контролу Регистра на газдинству и контролу пасоша за говеда; 
				6) благовремено обавештавање овлашћеног обележивача и надлежних служби о насталим променама на газдинству; 
				7) другим критеријумима. 
				Контрола на газдинству треба да обухвати сва говеда присутна на газдинству. 
				Извештај о спроведеној службеној контроли обележавања и регистрације говеда
				Члан 28.
				Извештај о спроведеној службеној контроли обележавања и регистрације говеда се сачињава до 31. марта текуће године за претходну годину. 
				Извештај треба да садржи број и врсту утврђених неусаглашености у спровођењу идентификације и регистрације говеда са прописаним начином обележавања и регистрације, у току спроведених службених контрола.
				IV. ЗАВРШНЕ ОДРЕДБЕ
				Члан 29.
				Даном ступања на снагу овог правилника престаје да важи Правилник о начину обележавања говеда и вођења евиденције о обележеним говедима („Службени гласник РС”, бр. 57/09 и 14/10).
				Члан 30.
				Овај правилник ступа на снагу осмог дана од дана објављивања у „Службеном гласнику Републике Србије”, осим одредбе члана 9. овог правилника у делу који се односи на одгајивачку организацију, односно одгајивача, као овлашћеног обележивача, која се примењује од 1. јануара 2015. године.
				 
				Број 110-00-00084/2014-09
				У Београду, 16. септембра 2014. године
				Министар,
				проф. др Снежана Богосављевић Бошковић, с.р.
				
					
				Прилог 1 - Критеријуми, стандарди и захтеви који се односе на ушне маркице
					
				Прилог 2 - Потврда о обележавању говеда
					
				Прилог 3 - Потврда о пријави догађаја
					
				Прилог 4 - Потврда за праћење кретања животиња
					
				Прилог 5 - Потврда о регистрацији газдинстава
					
				Образац - Пасош за говеда
	

