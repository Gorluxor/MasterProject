


	
	Zakon


	
			На основу члана 130. став 2. Закона о ветеринарству („Службени гласник РС”, бр. 91/05, 30/10 и 93/12),
			Министар пољопривреде, шумарства и водопривреде доноси
			ПРАВИЛНИК
			о карантину за увезене животиње
			"Службени гласник РС", број 74 од 5. октобра 2018.
			Члан 1.
			Овим правилником прописују се место и дужина трајања карантина у зависности од врсте животиња, као и поступак и мере које ће се примењивати у карантину.
			Члан 2.
			Овај правилник се не примењује на кућне љубимце који се увозе у некомерцијалне сврхе у пратњи власника или држаоца животиња.
			Члан 3.
			У карантин се стављају животиње које се увозе ради узгоја и репродукције и намењене су за производњу хране, јаја за приплод и репродуктивни материјал, како би се утврдило њихово здравствено стање, спречило уношење заразних болести животиња или нових облика микроорганизама у Републику Србију.
			У карантин се стављају и животиње које се увозе у друге сврхе осим прописаних у ставу 1. овог члана, уколико је епизоотиолошка ситуација у држави извозници таква да прети опасност од уношења заразних болести животиња или не постоје званични подаци о епизоотиолошкој ситуацији у држави извозници.
			Члан 4.
			Место карантина (у даљем тексту: карантински објекат) јесте простор, просторија или скуп просторија у којима се држе животиње из члана 3. овог правилника и/или репродуктивни материјал и/или јаја за приплод који су увезени, под условима потпуне изолације, а ради провере и званичног утврђивања здравствене исправности увезене пошиљке, односно ради спровођења одређених превентивних и контролних мера.
			Члан 5.
			Карантински објекат за увезене животиње из члана 3. овог правилника, јаја за приплод и репродуктивни материјал ограђен је оградом која онемогућава неконтролисани приступ људима и животињама, сa строго контролисаним улазом и излазом и постављеном дезинфекцијском баријером на улазу и излазу.
			Животиње у току боравка у карантину треба да буду заштићене од неповољних временских, физичких, хемијских и биолошких утицаја.
			Карантински објекат у погледу простора за животиње, просторија и опреме треба да испуњава услове у складу са посебним прописом којима се уређују услови за добробит животиња.
			Члан 6.
			Карантински објекат има одвојену просторију за изолацију повређених и болесних животиња, као и простор за одлагање угинулих животиња, има обезбеђену воду за пиће, прибор, опрему и услове за прање и дезинфекцију руку за лица која су запослена у карантину, има услове за дезинфекцију превозних средстава која се врши у складу са посебним прописом којим се уређује начин дезинфекције превозних средстава којима се превозе пошиљке животиња, производи, сировине и споредни производи животињског порекла, као и опрему за чишћење и дезинфекцију. 
			Карантински објекат има систем за безбедно уклањање отпадних вода и споредних производа животињског порекла.
			Карантински објекат располаже одговарајућим просторијама и опремом за пресвлачење и купање лица која су запослена у карантину и довољном количином личне заштитне опреме, укључујући и одећу и обућу.
			Члан 7.
			У карантинском објекту не смеју да се налазе друге животиње исте врсте, односно животиње на које се може (узајамно) преносити било која заразна болест.
			Уколико је карантински објекат смештен у близини других објеката за узгој и репродукцију животиња, у којима се налазе пријемчиве животиње, обезбедиће се услови за потпуну изолацију и одвојеност између тих објеката, са посебним услови за смештај, исхрану и негу, као и услови у погледу биолошке сигурности за животиње у карантину, без могућности за унакрсну контаминацију.
			Члан 8.
			Карантин за увезене коње, говеда, овце, козе, свиње и крупне дивље животиње траје до завршетка наређених дијагностичких испитивања, по правилу, у трајању до 30 дана.
			Карантин за живину, рибе, јаја за приплод, репродуктивни материјал и друге животиње које нису наведене у ставу 1. овог члана траје до завршетка наређених дијагностичких испитивања, по правилу, у трајању до 21 дан.
			Животиње из члана 3. став 2. овог правилника стављају се у карантин, уколико је дошло до погоршања епизоотиолошке ситуације у држави извозници на такав начин да прети опасност од уношења заразних болести животиња и остају у карантину до завршетка наређених дијагностичких испитивања.
			Члан 9.
			Уколико се клиничким и дијагностичким испитивањем у току трајања карантина посумња на појаву заразне болести, време трајања карантина може се продужити до утврђивања здравственог стања животиња.
			Уколико се у карантину утврди заразна болест код увезених животиња из члана 3. овог правилника, са пошиљком животиња се поступа у складу са одредбама закона којим се уређује ветеринарство, као и прописом којим се уређује начин и поступак пријављивања пошиљке за преглед, поступку и мерама за поступање са пошиљком којој је забрањен увоз.
			Члан 10.
			Карантински објекат припрема се за пријем животиња из увоза најмање 14 дана пре њиховог приспећа у карантин.
			Карантински објекат припрема се тако што се круг карантина, карантински објекат и опрема за рад темељно очисте и дезинфикују одговарајућим средством.
			За време карантина, улаз у карантински круг, дозвољен је само лицима која су запослена у карантину, осим ветеринарских инспектора и надлежних лица, која спроводе наложене мере.
			Члан 11.
			У карантину се спроводи епизоотиолошки надзор, наређена клиничка и дијагностичка испитивања, односно превентивне и контролне мере од стране лица из члана 10. став 3. овог правилника, а под надзором ветеринарског инспектора. 
			Примена мера из става 1. овог члана зависи од врсте, броја и здравственог стања животиње, као и здравственог статуса државе из које се увози животиња.
			Члан 12.
			Даном ступања на снагу овог правилника престаје да важи Правилник о условима и трајању карантина за увезене животиње („Службени лист СФРЈˮ, број 6/88).
			Члан 13.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-145/2018-09
			У Београду, 28. септембра 2018. године
			Министар,
			Бранислав Недимовић, с.р.
	

