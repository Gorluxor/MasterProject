

На основу члана 64. став 1. Закона о поштанским услугама („Службени гласник РС”, бр. 18/05 и 30/10),
Министар за телекомуникације и информационо друштво доноси

ПРАВИЛНИК
о условима за одржавање и унапређење обављања универзалне поштанске услуге 
"Службени гласник РС", број 6 од 4. фебруара 2011.

1. Уводна одредба 
Члан 1.
Овим правилником прописују се услови за одржавање и унапређење обављања универзалне поштанске услуге, коју пружа јавни поштански оператор и други поштански оператори на основу лиценце (у даљем тексту: давалац универзалне поштанске услуге), у складу са законом којим се уређује обављање поштанских услуга.
2. Услови за одржавање обављања универзалне поштанске услуге
Члан 2.
Услови за одржавање универзалне поштанске услуге су: 
1) успостављање и одржавање ефикасне поштанске мреже која омогућава покривеност целокупне територије Републике Србије;
2) пружање универзалне поштанске услуге под истим условима и по приступачним ценама свим корисницима поштанских услуга;
3) обављање универзалне поштанске услуге у складу са утврђеним стандардима квалитета, које прописује Републичка агенција за поштанске услуге (у даљем тексту: Агенција);
4) обезбеђивање доступности универзалне поштанске услуге без дискриминације;
5) пружање универзалне поштанске услуге без прекида или обуставе, изузев у случајевима утврђеним законом којим се уређују поштанске услуге.
Члан 3.
У оквиру успостављања и одржавања универзалне поштанске услуге, потребно је да давалац универзалне поштанске услуге има довољан број јединица поштанске мреже и других приступних тачака, као и да врши поделу доставних подручја, обухватајући сва насељена места на територији Републике Србије. 
У циљу постизања задовољавајућег степена покривености целокупне територије универзалном поштанском услугом, давалац ове услуге може да успостави и друге организационе облике поштанске мреже.
Члан 4.
У оквиру пружања универзалне поштанске услуге под истим условима и по приступачним ценама, потребно је да давалац универзалне поштанске услуге у складу са методологијом формирања цена за универзалну поштанску услугу коју, у складу са законом којим се уређују поштанске услуге, прописује Агенција, а на основу стварних трошкова, утврђује јединствене и недискриминаторске цене које корисник плаћа за извршење универзалне поштанске услуге.
Члан 5.
У погледу доступности универзалне поштанске услуге, потребно је да давалац универзалне поштанске услуге корисницима ових услуга обезбеђује њену доступност, без било какве дискриминације (посебно оне која би потицала из политичких, религиозних и идеолошких разлога). 
Члан 6.
У погледу пружања универзалне поштанске услуге, потребно је да давалац универзалне поштанске услуге пружа универзалну поштанску услугу, без обзира на географске и временске услове, техничке могућности, економску оправданост, као и друге објективне могућности, изузев у случајевима утврђеним законом којим се уређују поштанске услуге.
3. Услови за унапређење обављања универзалне поштанске услуге
Члан 7.
Услови за унапређење обављања универзалне поштанске услуге су: 
1) развијање поштанске мреже у континуитету у циљу прилагођавања сталним променама економских, тржишних, демографских и техничко-технолошких фактора, који утичу на стање у области поштанских услуга;
2) планирање и инвестирање у изградњу и опремање главних прерадних поштанских центара и регионалних капацитета поштанских оператора, као и јединица поштанске мреже и приступних тачака; 
3) увођење одговарајућих техничко-технолошких и кадровско-организационих решења, на основу којих ће се успоставити систем за обезбеђивање поштовања прописаних стандарда квалитета у области поштанских услуга у циљу унапређења квалитета истих.
Члан 8.
У погледу развијања поштанске мреже, потребно је да давалац универзалне поштанске услуге непрекидно развија и унапређује поштанску мрежу и да је прилагођава тржишту поштанских услуга и свим променама које могу имати утицаја на задовољење потреба и захтева корисника универзалне поштанске услуге. 
Члан 9.
У складу са очекиваним техничко-технолошким, друштвено-економским и другим променама од утицаја на тржиште поштанских услуга, потребно је да давалац универзалне поштанске услуге планира и улаже у изградњу и модернизацију главних прерадних центара, јединица поштанске мреже и приступних тачака.
Члан 10.
У циљу задовољења потреба и очекивања корисника поштанске услуге, потребно је да давалац универзалне поштанске услуге унапређује пружање универзалне поштанске услуге, тако што ће уводити нова техничко-технолошка, организациона и кадровска решења.
4. Завршна одредба
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-20/2010-01
У Београду, 25. јануара 2011. године
Министар,
Јасна Матић, с.р.