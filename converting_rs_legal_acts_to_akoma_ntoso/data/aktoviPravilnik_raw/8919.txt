





	
		Редакцијски пречишћен текст
	
	


На
основу члана 11 одељак 
III тачка 4 Уредбе о преношењу послова у
надлежност савезних и републичких органа управе („Службени лист ФНРЈ“, бр 18/58
и 18/59), у сагласности са савезним Државним секретаријатом за унутрашње послове
у смислу члана 3 став 2 Основног закона о прекршајима („Службени лист ФНРЈ“, бр
2/59), Секретаријат Савезног извршног већа за саобраћај и везе прописује


	
	ПРАВИЛНИК

	
	о електричним инсталацијама и заштити од пожара 
	бродова трговачке морнарице 
	ФНРЈ
	
	„Службени
лист ФНРЈ”, бр. 22 од 1.јуна 1960, 28 од 13. јула 1960 - исправка 


	
	I.
ОПШТЕ ОДРЕДБЕ 


Члан
1.


Путнички бродови
трговачке морнарице ФНРЈ до закључно 1000 БРТ који не врше међународна путовања
и теретни бродови, као и са њима изједначени бродови до закључно 500 БРТ без
обзира на врсту путовања и границе пловидбе, морају, према одредбама овог
правилника, бити снабдевени уређајима за заштиту од пожара. 


Електричним
инсталацијама према одредбама овог правилника, морају бити снабдевени путнички
бродови из претходног става, као и теретни бродови и са њима изједначени
бродови од преко 200 до закључно 500 БРТ. 


Путнички бродови без
обзира на тонажу који врше међународна путовања и путнички бродови од преко
1000 БРТ који не врше таква путовања, као и теретни бродови и са њима
изједначени бродови од преко 500 БРТ без обзира на врсту путовања и границе
пловидбе, морају бити снабдевени електричним инсталацијама и уређајима за
заштиту од пожара према одредбама Међународне конвенције за заштиту људских
живота на мору (Лондон, 1948). 


Члан
2. 


Одредбе овог
правилника примењиваће се на нове бродове. 


На постојеће бродове
и бродове у градњи примењиваће се одредбе овог правилника ако није друкчије
прописано. 


На техничке пловне
објекте примењиваће се посебни прописи. 


Члан
3. 


У смислу овог
правилника сматрају се: 


1) као путнички
бродови, поред бродова који превозе више од 12 путника, - бродови за управне,
санитетске, забавне, спортске и друге сличне сврхе; 


2) као бродови
изједначени са теретним бродовима - рибарски бродови, реморкери,
бродови-радионице, светионичарски бродови, бродови за полагање каблова и остали
бродови без механичког погона; 


3) као нови бродови
- бродови чија је кобилица постављена после ступања на снагу овог правилника; 


4) као бродови у
градњи - бродови чија је кобилица постављена пре ступања на снагу овог
правилника, али који се на дан његовог ступања на снагу налазе још у градњи; 


5) као постојећи
бродови - бродови који се на дан ступања на снагу овог правилника налазе у
пловидби, распреми, обнови или реконструкцији. 


Члан
4. 


Надлежни орган
управе у поморству коме се пре почетка градње или преиначења подноси нацрт
брода ради давања евентуалних примедаба о способности брода за пловидбу, дужан
је, у циљу давања евентуалних примедаба у погледу фиксних уређаја (уређаја
причвршћених за конструкцију брода) за заштиту од пожара на путничком броду од
преко 50 БРТ и теретном броду од преко 100 БРТ, затражити мишљење надлежног
републичког државног секретаријата за унутрашње послове. 


Ако при градњи брода
дође до измене одобреног пројекта у погледу фиксних уређаја за заштиту од
пожара на броду из претходног става, надлежни орган управе у поморству пре него
што одобри измену пројекта дужан је затражити мишљење надлежног републичког
државног секретаријата за унутрашње послове. 


Члан
5. 


Исправност
електричних инсталација и уређаја за заштиту од пожара на броду утврђује се
прегледом у смислу одредаба Уредбе о утврђивању способности за пловидбу бродова
трговачке морнарице ФНРЈ („Службени лист ФНРЈ”, бр. 40/50). 


При вршењу основног
прегледа брода (члана 4. став 1. Уредбе о утврђивању способности за пловидбу
бродова трговачке морнарице ФНРЈ) учествује и представник надлежног републичког
државног секретаријата за унутрашње послове који је са органом који врши
основни преглед брода дужан дати мишљење о исправности уређаја за заштиту од
пожара. 


Орган који врши
редовни и ванредни преглед брода може затражити од надлежног републичког
државног секретаријата за унутрашње послове да учествује при вршењу ових
прегледа. У том случају републички државни секретаријат за унутрашње послове
дужан је учествовати при вршењу ових прегледа и дати своје мишљење о
исправности уређаја за заштиту од пожара. 


Члан
6. 


Електричне
инсталације и уређаји за заштиту од пожара морају се на бродовима одржавати у
исправном стању и бити стално спремни за употребу. 


Лице које врши
преглед инсталација и уређаја из претходног става дужно је нађено стање и
издате налоге за уклањање утврђених неисправности ових инсталација и уређаја
убележити у књигу прегледа и надзора (члан 58. Правилника за извршење Уредбе о
бродским исправама и књигама бродова трговачке морнарице ФНРЈ - „Службени лист
ФНРЈ”, бр. 13/51 и 41/51). 


Члан
7. 


Бродовима трговачке
морнарице ФНРЈ који према одредбама овог правилника морају имати електричне инсталације
и уређаје за заштиту од пожара, неће се дозволити пловидба ако те инсталације и
уређаје немају, или ако исти не одговарају одредбама овог правилника. 


Неће се дозволити
пловидба ни бродовима који, према одредбама овог правилника, не морају имати електричне
инсталације, ако те инсталације имају али нису изведене према одредбама овог
правилника. 


II.
ЕЛЕКТРИЧНЕ ИНСТАЛАЦИЈЕ 


1.
Извођење инсталација 


Члан
8.


Електричне
инсталације морају бити изведене према важећим нормама неког од признатих
класификационих завода и такве да не представљају опасност од избијања пожара
или других незгода које могу угрозити безбедност брода, посаде и путника. 


Електричне
инсталације морају бити такве да у случају опасности за брод, омогуће у сваком
случају рад свих служби неопходних за сигурност брода. 


2.
Извори електричне енергије на путничким бродовима 


Члан
9. 


Путнички бродови
којима је електрична енергија једино средство за покретање помоћних стројева
који служе сигурности брода, морају имати, и то: 


1) бродови до закључно
200 БРТ - један извор електричне енергије (генератор) на сопствени погон (погон
независан од главног погонског строја брода); 


2) бродови од преко
200 до закључно 500 БРТ - најмање два извора електричне енергије, од којих
један може бити прикључен за главни погонски строј односно мотор брода; 


3) бродови од преко
500 БРТ - два извора електричне енергије на сопствени погон. 


Снага ових извора
електричне енергије мора бити толика да омогућује на броду функционисање служби
потребних за његову сигурност, а снага сваког појединог извора - да омогућује
функционисање каљужне и пожарне сисаљке, непропусних врата, осветљења за нужду
и уређаја за узбуну. 


Одредбе овог члана
не односе се на постојеће бродове и бродове у градњи. 


Члан
10. 


Путнички бродови од
преко 500 БРТ морају, поред извора електричне енергије наведених у претходном
члану, имати и један помоћни извор електричне енергије, чији је рад независан
од главног бродског извора електричне енергије, који мора бити смештен над
преградном палубом и ван рова погонског простора. 


Помоћни извор
електричне енергије из претходног става мора бити самостални дизел-агрегат или
батерија акумулатора која у случају нужде може најмање 12 часова производити
електричну енергију довољну за функционисање на броду осветљења за нужду. 


3.
Заштитне мере против несрећног случаја 


Члан
11. 


Сви изложени метални
делови електричних уређаја и електричне опреме (облози каблова, кућишта) који
нису одређени да буду под напоном, али који би у случају квара могли бити под
напоном, морају на бродовима чија струја има преко 24 волта напона, имати спој
са трупом брода. Сви електрични апарати морају бити на броду конструисани и
инсталирани тако да при нормалној употреби не проузрокују опасност од незгода. 


Метални костури свих
преносних лампи, алата и сличног прибора, који сачињавају део електричне опреме
брода, а предвиђени су за напон од 40 волти или више, морају имати спој са
трупом брода преко прикладног вода у доводном каблу. 


Разводне електричне
плоче морају бити конструисане и инсталиране тако да буду лако приступачне са
њихове предње или задње стране и да не представљају опасност за лица која њима
рукују. Оне морају бити заштићене са стране и позади одговарајућом оградом или
другим заштитним средством, а на поду, око плоче, мора бити постављен тепих или
решетка који нису спроводници електрицитета. Неизолирани делови на којима
напетост према маси прелази 250 волти код истосмерне струје или 150 волти код
наизменичне струје, не смеју бити инсталирани на предњој страни било које
разводне плоче или контролне табле. 


Одредба претходног
става овог члана примењује се на постојеће бродове и бродове у градњи, ако је
то конструктивно изводљиво. 


4.
Заштитне мере за спречавање пожара 


Члан
12. 


На путничким
бродовима и бродовима за превоз течног горива морају се предузети и следеће
заштитне мере: 


1) враћање струје
кроз труп брода не сме се употребити за кругове погона, грејање и осветљење; 


2) сви метални
плаштови и оклопи каблова морају бити непрекидни и уземљени на бродски труп; 


3) каблови морају
бити снабдевени металним плаштом или одговарајућим несагоривим оклопом; 


4) спојеви свих
водова морају бити изведени само у спојним или излазним кутијама, које морају
бити израђене од незапаљивог материјала и без икаквих отвора преко којих би се
пожар могао проширити; 


5) уређаји за
осветљење морају бити подешени тако да спрече пораст температуре који може да
оштети каблове и да спрече прекомерно загревање околног материјала; 


6) каблови морају
бити постављени тако да се избегне њихово хабање или друго оштећење; 


7) сваки засебни
круг мора бити заштићен против преоптерећења, а допустива максимална струја у
сваком кругу мора бити перманентно назначена на осигурачима или релејима; 


8) акумулаторске
батерије морају бити смештене у засебним кутијама или просторијама које се
морају добро проветравати; 


9) направе које би
могле произвести електричне лукове не смеју се инсталирати у просторији
намењеној за смештај акумулатора, као и у просторијама у којима би се могли
сакупљати запаљиви гасови. 


Члан
13. 


Електрични
радијатори морају бити причвршћени и тако грађени да не постоји опасност од
пожара. 


Забрањена је
употреба радијатора отвореног типа. 


5.
Уређаји за сигнализацију 


Члан
14. 


Ако путнички бродови
од преко 500 БРТ немају детекторе за откривање пожара, морају бити снабдевени
уређајем за сигнализацију пожара, којим ће се из просторија одређених за
бављење путника и посаде сигнализирати на заповеднички мост пожар у тим
просторијама. 


6.
Алармни уређај 


Члан
15. 


Путнички бродови од
преко 500 БРТ морају имати алармни уређај за обавештавање посаде и путника о
опасности на броду, који се састоји од низа електричних звонаца која, кад се
активирају, непрестано звоне. Електрична звонца морају бити распоређена на
броду тако да се звоњење јако чује у свим просторијама за посаду и путнике, као
и у радним просторијама. 


Направа за
активирање алармног уређаја мора бити смештена у кормиларници. 


III.
УРЕЂАЈИ И МЕРЕ ЗА СПРЕЧАВАЊЕ ПОЖАРА 


1.
Проветравање просторија 


Члан
16.


На крајевима улазних
и излазних отвора за проветравање морају постојати средства за затварање,
којима се у случају пожара може лако приступити. 


На бродовима на
којима постоје направе за механичко проветравање, ове направе, осим вентилатора
у просторијама за погон брода, морају бити снабдевене контролним направама које
омогућују да све направе за проветравање могу бити заустављене са једног места
на отвореној палуби брода. 


Одредбе овог члана
не примењују се на постојеће бродове. 


2.
Лифтови, окна и димњаци 


Члан
17. 


Вертикални ровови за
довођење светла и ваздуха у путничке и остале просторије, као и сви други
ровови (нпр. за електричне каблове итд.) на путничким бродовима морају бити
грађени од челика или другог одговарајућег метала и конструисани тако да
спречавају прелажење дима и пламена из једног међупалубља у друго. Ровови за
довођење светла и ваздуха морају бити снабдевени одговарајућим заклопцима
против дима, тако да сваки простор кроз који они пролазе буде изолиран у
случају пожара. 


Димњаци кухињских
пећи морају имати ефикасну изолацију. 


Одредбе става 1.
овог члана не примењују се на постојеће бродове и бродове у градњи, као ни на
бродове дрвене конструкције. 


3.
Степеништа 


Члан
18. 


Сва степеништа испод
најниже отворене палубе на путничким бродовима од преко 300 БРТ морају имати
челичне костуре. 


Одредба претходног
става не примењује се на постојеће бродове и бродове у градњи, под условом да
орган надлежан за издавање пловидбене дозволе утврди да, у циљу спречавања
пожара на одређеном броду, примена одредбе претходног става овог члана није
неопходна. 


4.
Излази за спасавање 


Члан
19. 


На свим путничким
бродовима у просторијама путника и посаде, степенице и степеништа морају бити
удешени тако да омогућују лицима која се налазе у тим просторијама брзи излазак
на отворену палубу брода. У том циљу: 


1) свако непропусно
одељење испод преградне палубе мора, независно од непропусних врата, имати
довољно лако приступачних излаза за спасавање; 


2) свака просторија
у којој је смештено погонско постројење, као и тунел осовине, котларница и
свака друга радна просторија, мора, независно од непропусних врата, имати излаз
који ће омогућавати спасавање посаде. 


Ширину, број и
распоред степеништа из става 1. овог члана одобрава орган надлежан за издавање
пловидбене дозволе приликом прегледа конструкционих планова брода. 


Одредбе овог члана
не примењују се на постојеће бродове. 


5.
Цеви танкова за течно гориво


Члан
20. 


Одушници танкова за
течно гориво морају излазити на отворену палубу и бити снабдевени заштитном
капом и металном мрежицом. 


Цев за пуњење
танкова за течно гориво мора излазити на отворену палубу и мора се затварати
непропусним затварачем. 


Цев за сондирање
мора се затварати непропусним затварачем. 


Цеви за одвод течног
горива које служи за погон брода морају бити снабдевене вентилима који се брзо
затварају са лако приступачног места изнад главне (преградне) палубе. 


6.
Спољни изливи 


Члан
21. 


Спољни изливи и
испусти који се налазе близу теретне водне линије, или на месту где би топљење
олова у случају пожара могло повећати опасност од продора воде, не смеју бити
израђени од олова. 


7.
Спремишта за лако запаљиви материјал 


Члан
22. 


Спремишта за лако
запаљиви материјал (светиљке, боје итд.) на железним бродовима морају; 


1) бити грађена од
челика или другог одговарајућег материјала; 


2) бити појачана
према сврси за коју су намењена; 


3) бити грађена тако
да спречавају прелажење дима и пламена у суседне просторије; 


4) имати добру
природну или вештачку вентилацију. Ако имају вештачку вентилацију она мора бити
изведена тако да искључује могућност експлозије. 


Спремишта одређена
за лако запаљиве материјале морају бити смештена тако да своде опасност од
пожара на најмању меру. 


На постојеће бродове
примењују се одредбе овог члана ако је то технички изводљиво. 


8.
Судови под притиском 


Члан
23. 


Судови под притиском
на броду морају бити снабдевени сигурносним вентилима непосредно спојеним са
самим судовима. 


Судови испуњени
плином опасним по здравље људи морају имати испусте на отвореној палуби брода,
и то на местима где не постоји опасност од пожара. 


9.
Боје и лакови 


Члан
24. 


Боје, лакови и
слични препарати, који имају нитроцелулозну базу, не смеју се употребљавати
нити држати на броду. 


10.
Биоскопски уређаји 


Члан
25. 


За инсталирање и
употребу биоскопских уређаја на бродовима потребно је посебно одобрење органа
надлежног за издавање пловидбене дозволе. 


Овај орган ће издати
одобрење за инсталирање и употребу ових уређаја само ако утврди да ови уређаји
не могу изазвати пожар. 


Запаљиви филмови не
смеју се употебљавати на бродовима. 


11.
Посебне одредбе за бродове дрвене конструкције 


Члан
26. 


На бродовима дрвене
конструкције морају се, поред осталих мера прописаних овим правилником,
примењивати и следеће мере за спречавање пожара: 


а) на свим бродовима
без обзира на величину: 


1) поднице у
простору мотора морају бити израђене од ребрастог лима, а преграде морају бити
у целини обложене лимом, као и бочне стене од поднице до палубе; 


2) испух мотора мора
бити изолиран ватросталним материјалом и не сме додиривати стене простора кроз
који пролази, а простор кроз који испух пролази мора бити довољно проветрен; 


3) мотори са
ужареном главом морају имати специјалан оклоп саграђен на самој глави мотора, у
циљу да се спречи ширење пламена ван главе мотора, а уместо специјалног оклопа,
над главом мотора може се поставити лимена заштита која мора бити изолирана
ватросталним материјалом; 


4) гориво које се
прелива из танкова у којима се налази гориво за дневну потрошњу или из мотора,
мора се сакупљати у специјалне сабирне танкове, ако је то технички изводљиво; 


5) у простору мотора
мора бити постављен метални или лимом обложени орман или лимена кутија за
чување лако запаљивог материјала (боје, уље и сл.); 


б) на бродовима од
преко 200 БРТ: 


1) просторије у
којима је смештен запаљиви материјал (светиљке, боје и сл.) морају бити
обложене лимом; 


2) ако испод мотора
не постоје специјални сабирни танкови, гориво које се прелива из танкова у
којима се налази гориво за дневну потрошњу или из мотора, мора се сакупљати у
одељења каљужа снабдевена сисаљком. 


Одредбе тачке а) под
1. овог члана не примењују се на постојеће бродове до закључно 20 БРТ, нити на
постојеће бродове од преко 20 БРТ уколико се односе на облагање бочних стена. 


IV.
СРЕДСТВА ЗА ГАШЕЊЕ ПОЖАРА 


1.
Сисаљке за гашење пожара 


Члан
27. 


Путнички бродови од
преко 50 до закључно 300 БРТ морају имати једну сисаљку за гашење пожара на
механички погон, а бродови од преко 300 БРТ - две сисаљке. 


На путничким
бродовима од преко 100 до закључно 300 БРТ сисаљка за гашење пожара мора имати
сопствени погон, а на бродовима од преко 300 БРТ само једна од сисаљки за
гашење пожара мора имати сопствени погон. 


Теретни бродови од
преко 100 БРТ морају имати једну сисаљку за гашење пожара на механички погон.
Ова сисаљка на теретним бродовима од преко 300 БРТ мора имати сопствени погон. 


Сисаљке за гашење
пожара на механички погон на постојећим бродовима не морају имати сопствени
погон. 


Члан
28. 


Каљужна, баластна и
свака друга сисаљка на броду, осим сисаљке за течно гориво, може се употребити
као сисаљка за гашење пожара ако одговара условима прописаним овим правилником
за ту сисаљку. 


Члан
29. 


Сисаљка за гашење
пожара на механички погон мора бити снабдевена сигурносним вентилом. 


Одредба претходног
става не примењује се на постојеће бродове. 


Члан
30. 


Сисаљка за гашење
пожара на путничким бродовима до закључно 300 БРТ и на теретним бродовима до
закључно 500 БРТ мора бити оспособљена за избацивање једног, а на путничким
бродовима од преко 300 БРТ - два истовремена снажна млаза воде, у било који део
брода. 


Под снажним млазом
воде, у смислу овог правилника, подразумева се млаз воде избачен из млазница
пречника најмање 12 мм, чији домет износи најмање 12 метара. 


2.
Цеви за воду и прикључци са прибором 


Члан
31. 


Бродови из члана 27.
овог правилника, који морају имати сисаљку за гашење пожара на механички погон,
морају имати цеви за воду заштићене од оштећења и постављене тако да се на исте
може разместити број хидраната прописаних овим правилником. 


Члан
32. 


Цеви за воду и
хидранти морају бити постављени тако да се пожарна црева могу лако прикопчати. 


На бродовима који
могу крцати терет на палуби, хидранти морају бити распоређени тако да су увек
лако приступачни. 


Члан
33. 


Цеви за воду и
хидранти морају бити снабдевени вентилима који омогућавају скидање пожарног
црева и док сисаљка ради. 


Члан
34. 


Број и распоред
хидраната на броду мора бити такав да гашење пожара водом помоћу пожарног црева
дужине 15 м и воденим млазом од 12 мм буде омогућено на сваком месту на броду и
кад су на броду затворене ватросталне и непропусне преграде. 


Члан
35. 


Пречник цеви и
хидранта мора бити довољан да осигура снабдевање одговарајућом количином воде
за једно односно два пожарна црева и мора одговарати капацитету сисаљке за
гашење пожара. 


Члан
36. 


Бродови на механички
погон, и то: путнички од преко 50 до закључно 300 БРТ и теретни од преко 100 до
закључно 500 БРТ морају имати хидрант на палуби у непосредној близини погонског
постројења. 


Поред овог хидранта,
путнички бродови на механички погон од преко 300 до закључно 500 БРТ морају
имати један, а преко ове величине - два хидранта у погонској просторији, и то
један с леве, а други с десне стране погонског постројења. 


На бродовима са
котловима који се ложе течним горивом и са погонским постројењем на унутрашње
сагоревање, млазнице за гашење пожара у погонским (машинским) просторијама
морају распрскавати воду у виду кишних капљица (заштитни млаз). 


3.
Пожарно црево 


Члан
37. 


Пожарно црево мора
бити дуго 15 м, осим ако величина брода не захтева ову дужину. 


На путничким
бродовима од преко 500 БРТ, који морају имати сисаљку која истовремено избацује
два млаза воде, друго пожарно црево може бити дуже од 15 м. 


Пожарно црево мора
бити двоструко савијено тако да се обе његове спојнице налазе са спољне стране
савијеног црева. 


Члан
38. 


Пожарна црева не
смеју бити гумирана. 


Спојнице пожарних
црева морају имати одговарајуће гумене бртве. 


Уз спојнице мора се
налазити алат за њихово стезање, ако је потребан. 


4.
Пожарна станица 


Члан
39. 


Пожарна црева на
броду морају бити смештена у орманчићима са стакленим вратима који су
постављени у непосредној близини хидранта (пожарна станица), да би увек била
спремна за употребу и заштићена од влаге и невремена. 


Број пожарних
станица на броду одређује се према величини брода и смештају хидраната, с тим
да тај број мора износити најмање половину броја хидраната које брод мора имати
према одредбама овог правилника. 


Пожарна станица мора
бити видно означена црвеном бојом и мора имати редни број. 


5.
Апарати за гашење пожара 


Члан
40. 


Апарати за гашење
пожара (екстинтери) могу бити преносиви или непреносиви. 


На сваком екстинтеру
мора бити исписано упутство за његову употребу, датум пуњења и датум последњег
прегледа. 


На бродовима који
имају екстинтере пуњење отровним средствима, посада мора бити упозорена да је
њихова употреба у затвореном простору опасна по живот. 


Члан
41.


Екстинтери, ако је
то могуће, треба да буду смештени на местима на којима неће бити изложени влази
или температури која је испод или изнад температуре прописане за односни тип
екстинтера, а екстинтери под сталним притиском не смеју бити смештени у
просторијама за посаду и путнике. 


Члан
42. 


На броду мора
постојати материјал за резервно пуњење половине екстинтера које је брод дужан
имати. Овај материјал мора бити смештен на сувом и лако приступачном месту на
броду. 


Члан
43. 


На броду се не сме
употребљавати више од два различита типа преносивих или непреносивих екстинтера
исте врсте. 


6.
Ручни апарати за почетно гашење пожара 


Члан
44. 


Ручни апарати за
почетно гашење пожара (преносиви екстинтери), према намени којој служе, могу
бити са течношћу са пеном, са угљен-диоксидом (СО2) или са неким другим
одобреним средством. 


Капацитет апарата из
претходног става, по правилу, не сме бити већи од 13 1/2 л. нити мањи од 9 л. 


Члан
45.


Бродови са котловима
који се ложе угљем морају имати у просторији строја најмање један преносни
екстинтер са цревом, одобреног типа. 


Члан
46. 


Бродови са котловима
који се ложе течним горивом морају имати најмање два преносива екстинтера са
пеном, одобреног типа, и то у свакој просторији и где се налази било који део
уређаја за течно гориво. 


Члан
47. 


Бродови са погонским
постројењем на унутрашње сагоревање, морају имати у просторијама строја, ако је
строј јачине до закључно 150 ОКС најмање један, од 151 до закључно 500 ОКС -
најмање два, од 501 до закључно 1000 ОКС - три преносива екстинтера са пеном,
одобреног типа. За сваку даљу 1000 ОКС бродови морају имати још један екстинтер
са пеном, истог типа и капацитета, али не морају имати укупно више од шест
оваквих екстинтера. 


Члан
48. 


У непосредној
близини сваке просторије са лако запаљивим материјалом, мора се налазити
најмање један преносиви екстинтер са пеном. 


Преносиви екстинтери
прописани у чл. 44. до 46. овог правилника могу се заменити преносивим
екстинтерима мањег капацитета под условом да њихов укупан капацитет буде једнак
капацитету замењених екстинтера. 


Члан
49. 


У просторијама за
посаду и путнике и радним просторијама које се налазе изнад највише непрекинуте
палубе, а чија дужина износи до 20 м, мора се налазити један преносиви
екстинтер, а за сваких даљих започетих 20 м дужине - још по један екстинтер.
Ови екстинтери морају се разместити у одговарајуће просторије онако како то
одреди орган за издавање пловидбене дозволе. 


За просторије из
претходног става које се налазе испод највише непрекинуте палубе, за сваких
започетих 10 м дужине просторије мора се у тој просторији налазити по један
екстинтер. 


Члан
50. 


По један екстинтер
за гашење пожара електричних уређаја мора се налазити у свакој просторији брода
у којој се налази разводна плоча или електрична уклопка. 


Код главне разводне
плоче са генератором од преко 100 КС морају се налазити два таква екстинтера. 


Бродови који имају
електричну инсталацију са напоном испод 100 волти, не морају имати екстинтере
нарочито одређене за гашење пожара изазваног електричном струјом. 


Члан
51. 


Један од преносивих
екстинтера намењених за употребу у одређеној просторији, мора бити смештен у
близини улаза у ту просторију. 


Преносиви екстинтери
морају бити прегледани од стране органа надлежног за издавање пловидбене
дозволе и подвргнути испитивањима. 


7.
Непреносиви екстинтери 


Члан
52. 

Бродови са котловима
који се ложе течним горивом, са једном котловницом, а чија погонска снага има
јачину од преко 500 ОКС, морају имати непреносиви екстинтер одобреног типа
најмањег капацитета од 1361,* а бродови са више котловница - два оваква
екстинтера. Ови екстинтери морају имати пожарна црева омотана на колут. Пожарна
црева морају имати толику дужину да могу допрети у сваки део котловнице или
просторије у којој је смештен било који уређај за течно гориво. Ови екстинтери
морају бити на подесном месту у просторији погонског постројења. Место за њихово
постављање одређује орган надлежан за издавање пловидбене дозволе. 


*
„Службени лист ФНРЈ”, број 28/60 (испр.) 


Члан
53. 


Бродови са погонским
постројењем на унутрашње сагоревање и са погонском снагом од преко 500 ОКС,
морају имати у свакој просторији погонског постројења непреносиви екстинтер са
пеном, одобреног типа, и то најмањег капацитета од 45 л, а ако се у истој
просторији налази помоћни котао који се ложи текућим горивом - капацитет
екстинтера мора износити 136 л. 


Екстинтери из
претходног става морају бити снабдевени пожарним цревима према члану 51. овог
правилника. 


Члан
54. 


Непреносиви
екстинтери са пеном, одобреног типа, могу се заменити непреносивим екстинтерима
са угљен-диоксидом (СО2), одобреног типа и одговарајућег капацитета, и то: екстинтер
са пеном, капацитета од 45 л - екстинтером са угљен-диоксидом, тежине 16 кг, а
екстинтер са пеном, капацитета од 136 л - екстинтером са угљен-диоксидом,
тежине 45 кг. 


Члан
55.


Контролни вентили
непреносивих екстинтера морају бити приступачни и смештени тако да се у случају
избијања пожара могу одмах употребити. 


Члан
56. 


Орган надлежан за
издавање пловидбене дозволе може, уместо екстинтера из чл. 52. до 54. овог
правилника, одобрити и употребу неког другог, у истој мери ефикасног средства
за гашење пожара. 


8.
Уређаји за гашење пожара на бродовима за превоз горива у течном стању 


Члан
57. 


Бродови за превоз
горива у течном стању морају имати непреносиве (фиксне) уређаје за гашење
пожара паром, плином или пеном у просторијама где се налази течно гориво. 


Члан
58. 


Уређаји за гашење
пожара на бродовима за превоз горива у течном стању морају одговарати следећим
условима: 


а) ако се у
просторијама за терет и котловницама употребљава за гашење пожара плин или
пара, цеви за њихов довод у те просторије морају бити уграђене тако да
осигуравају ефикасну расподелу плина и паре, с тим да се у сваком великом
складишту морају налазити најмање две цеви, од којих једна мора бити постављена
на предњем, а друга на задњем делу складишта.


Цеви за довођење
плина или паре у просторије за терет и котловнице морају имати контролне
вентиле или пипке, који морају бити увек лако приступачни са палубе и обележени
тако да јасно указују на просторије у које цеви воде. 


Ако нека цев пролази
кроз просторије за посаду, она мора имати одговарајући запорни вентил или
пипак, који мора бити направљен тако да спречава пропуштање плина или паре у
било који део брода; 


б) ако се
угљен-диоксид употребљава као средство за гашење пожара (рачунајући његову
запремину на бази 0,56 м3 за 1 кг при нормалном атмосферском притиску): 


1) у складишту за
терет мора количина доведеног плина бити толика да износи најмање 30% од бруто
запремине његовог одељења за терет који се може изолирати; 


2) у котловницама
мора количина доведеног плина бити толика да износи најмање 30% од бруто
запремине највеће котловнице, мерене до врха котлова. Ако просторије строја и
котловнице нису потпуно одељене, те течно гориво може прелазити из каљужа
котловнице у каљуже строја, простори котловнице и строја сматрају се као један
простор; 


3) количина плина
расположивог за гашење складишта за терет или котловнице не мора бити већа него
што је потребно за гашење пожара у највећем од тих простора; 


в) ако се пара
употребљава као средство за гашење пожара у складиштима, морају котлови који
производе пару бити у стању да производе најмање 1 кг паре на сат за сваки 0,75
м3 бруто запремине највећег складишта на броду; 


г) морају постојати
уређаји за заустављање механичких вентилатора са спољне стране просторија у
којима они раде, као и уређаји за затварање свих врста спроводника вентилације
односних просторија и отворених простора око димњака и других отвора из
просторија у којима плин или пара могу бити употребљени као средство за гашење
пожара. 


Члан
59. 


У радним
просторијама танкера мора бити постављен звучни алармни сигнал, који ће давати
знак о пуштању плина у ове просторије. 


Члан
60. 


На танкерима мора
уређај за гашење пожара водом имати млазнице за распрскавање воде у виду кишних
капљица.


9.
Песак 


Члан
61. 


Бродови са
котловима*
који се ложе течним горивом, као и са погонским постројењем на унутрашње
сагоревање, морају у свакој просторији за ложење односно у просторији у којој
је смештен мотор имати сандук напуњен следећом количином песка или струготине
импрегниране са содом или којим другим одобреним материјалом, и то: бродови до
закључно 50 БРТ - 40 дцм3 материјала; бродови од преко 50 до закључно 100 БРТ -
50 дцм3 материјала; бродови до преко 100 до закључно 500 БРТ - 150 дцм3, а
бродови од преко 500 БРТ - 300 дцм3 материјала. 


Сандук мора имати
поклопац и бити видно означен да садржи песак или струготину за гашење пожара. 


Уз сандук мора се
налазити лопатица за расипање песка или струготине. 


*
„Службени лист ФНРЈ”, број 28/60 (испр.) 


10.
Каблићи 


Члан
62.


Бродови морају имати
каблиће за воду за гашење пожара, и то: бродови до закључно 20 БРТ - 2 каблића;
бродови преко 20 до закључно 200 БРТ - 4 каблића. 


Каблићи морају имати
капацитет од најмање 10 л. Они морају бити лаки и згодни за руковање, а морају
бити смештени на посебном сталку на палуби, и то на таквом месту да су лако
приступачни и увек спремни за употребу. 


Каблићи се не смеју
употребљавати за друге сврхе, осим за гашење пожара. 


Сваки каблић, осим
дрвеног, мора бити обојен црвеном бојом и означен речју: „пожар”. 


Најмање половина
свих каблића мора бити снабдевена ужетом довољне дужине да се каблићем са
палубе може заграбити вода из мора. 


На бродовима испод
20 БРТ као каблићи за гашење пожара могу се употребљавати и каблићи намењени
другим сврхама на броду. 


11.
Ватрогасна секира 


Члан
63. 


Уз сваку пожарну
станицу на броду мора се налазити по једна ватрогасна секира. 


Бродови који немају
пожарну станицу морају имати бар једну ватрогасну секиру. 


Ватрогасна секира не
сме се употребљавати за друге сврхе, осим за гашење пожара. 


12.
Ватрогасна опрема 


Члан
64. 


Путнички бродови од
преко 200 БРТ морају имати једну гарнитуру ватрогасне опреме, која се састоји
од: 


1) изолационог
апарата или цевног апарата за дисање; 


2) сигурносне
светиљке; 


3) сигурносног
конопца; 


4) ватрогасног
појаса; 


5) средства за
заштиту лица и очију од дима. 


Путнички бродови до
закључно 500 БРТ могу, уместо изолационог апарата или цевног апарата за дисање,
имати маску са противдимним филтером ради заштите од угљен-моноксида (СО). Ова
маска не сме се употребљавати у просторијама које немају директну везу са
спољним ваздухом. 


Изолациони апарат,
цевни апарат за дисање и маска са филтером морају бити одобреног типа и на њима
мора бити читко и неизбрисивим словима означена фирма произвођача. 


Целокупна ватрогасна
опрема мора увек бити спремна за употребу и мора се налазити у засебном сандуку
на лако приступачном месту на броду. 


На унутрашњој страни
поклопца сандука са ватрогасном опремом морају бити исписана упутства за
употребу ове опреме. Ова упутства морају садржати и знакове (брзи и кратки
потези - трзаји конопцем) који се употребљавају за означавање одређених радњи
носиоца ватрогасне опреме односно чланова посаде који по распореду за узбуну у
случају пожара помажу носиоцу ватрогасне опреме. 


13.
Изолациони апарат 


Члан
65. 


Изолациони апарат
мора бити израђен тако да омогућује дисање без било каквог усисног контакта са
атмосферским ваздухом. 


Апарат мора имати
направу која упозорава да се садржина ваздуха у апарату налази при крају. 


14.
Цевни апарат за дисање 


Члан
66. 


Цевни апарат за
дисање мора бити изграђен тако да омогућује, преко посебног црева, дисање
атмосферског ваздуха ван простора у коме је избио пожар. 


Црево мора бити од
издржљивог материјала и довољне дужине да отвор црева у који улази ваздух буде
на чистом ваздуху све време док се корисник апарата налази у било ком делу
брода. Отвор црева кроз који улази ваздух, мора бити подешен тако да се може
причврстити на одговарајуће место и тако заштићен да кориснику осигурава
сигуран довод ваздуха. 


Ако је црево преко
15 м мора постојати ручни мех или сисаљка за довод ваздуха. 


Ако је црево
састављено од више делова, они морају бити међусобно састављени спојницама,
које се морају налазити на самом цреву, а које тако састављају делове црева да
у њих не може продрети ваздух. 


15.
Маска са противдимним филтером 


Члан
67. 


Маска са
противдимним филтером мора бити израђена тако да омогућује дисање чистог
ваздуха директно из просторије у којој је пожар. 


16.
Сигурносна светиљка 


Члан
68. 


Сигурносна светиљка
мора бити са електричном батеријом која омогућује да светиљка може непрекидно
светлети најмање три часа. 


Сигурносна светиљка
може бити ручна или таквог типа да се може носити на глави (челу). 


Она мора бити
израђена тако да се може брзо и лако прикопчати за ватрогасни појас и да не
може експлодирати. 


На бродовима који
имају уређај за гашење пожара плином, мора постојати и сигурносна лампа „Devy”
- рударског типа. 


17.
Сигурносни конопац 


Члан
69.


Сигурносни конопац
мора бити израђен од бакра или галванизираног челика омотаног конопљем. 


Обим конопца мора
износити најмање 3 см, а његова чврстоћа мора имати издржљивост од 1 тоне. 


Конопац мора бити за
3 м дужи од дужине раздаљине од палубе (или било којег места на чистом ваздуху
на броду) до било ког затвореног простора на броду. 


Сигурносни конопац
мора бити причвршћен за ватрогасни појас. 


18.
Ватрогасни појас 


Члан
70. 


Ватрогасни појас
мора бити израђен тако да се може сигурно причврстити уз тело, и мора имати
одговарајућа средства за сигурно причвршћивање сигурносног конопца, сигурносне
светиљке и ватрогасне секире. 


V.
РАСПОРЕД ЗА УЗБУНУ У СЛУЧАЈУ ОПАСНОСТИ ИЛИ ВЕЖБЕ 


Члан
71.


У погледу распореда
за узбуну и поступка у случају опасности или одржавања вежби за заштиту од
пожара, примењују се одредбе чл. 42. до 47. Правилника о средствима за
спасавање на бродовима трговачке морнарице ФНРЈ („Службени лист ФНРЈ”, бр.
15/55). 


VI.
СВЕДОЏБЕ 


Члан
72.


Броду који има
електричну инсталацију, уређаје и средства за заштиту од пожара према одредбама
овог правилника, издаје орган надлежан за издавање пловидбене дозволе сведоџбу
о исправности електричних инсталација, уређаја и средстава за заштиту од
пожара. 


Члан
73. 


Сведоџба о
исправности електричних инсталација, уређаја и средстава за заштиту од пожара
мора садржати: 

1) врсту брода, име
брода,* име луке припадности, бруто и нето регистарску тонажу брода; 


2) број и врсту
извора електричне енергије (главних, помоћних и за нужду) и њихов капацитет,
као и врсту и напон струје; 


3) број и смештај
разводних плоча на броду; 


4) назначење да ли
на броду постоји алармни уређај и распоред алармних звонаца на броду; 


5) назначење да ли
на броду постоје уређаји за сигнализацију (дојављивање) пожара и распоред
дојавних места на броду; 


6) број, врсте и
капацитет сисаљки за гашење пожара; 


7) број и смештај
прикључака (хидраната); 


8) број и смештај
пожарних станица; 


9) број, капацитет и
врсте преносивих и непреносивих екстинтера и њихов размештај на броду; 


10) број и састав
гарнитура ватрогасне опреме; 


11) врсте и распоред
непреносивих (фиксних) уређаја за гашење пожара плином, паром или пеном; 


12) потврду да је
брод био прегледан и да је на основу прегледа утврђено да електричне
инсталације и уређаји за заштиту од пожара одговарају одредбама овог
правилника. 


*
„Службени лист ФНРЈ”, број 28/60 (испр.). 


VII.
КАЗНЕНЕ ОДРЕДБЕ 


Члан
74.


За поморски прекршај
казниће се новчаном казном од 20.000 динара: 


а) бродар и
одговорно лице у бродарском предузећу који: 


1) држе у пловидби
брод снабдевен неисправним електричним инсталацијама, уређајима и средствима за
заштиту од пожара, или без таквих инсталација, уређаја или средства прописаних
овим правилником; 


2) дозволе да се на
броду употребљавају боје, лакови и слични препарати, који имају нитроцелулозну
базу; 


3) дозволе да се на
броду инсталирају и употребљавају биоскопски уређаји или запаљиви филмови
противно члану 25. овог правилника; 


б) заповедник брода
или лице које га замењује, које: 


1) плови бродом чија
електрична инсталација не одговара одредбама овог правилника или без уређаја и
средстава за гашење пожара прописаних овим правилником; 


2) на броду
употребљава електричне инсталације, уређаје и средства за заштиту од пожара без
одговарајуће сведоџбе прописане у чл. 71. и 72. овог правилника; 


3) не држи
електричне инсталације, уређаје и средства за заштиту од пожара у исправном
стању; 


4) не држи средства
за гашење пожара у прописаном броју, на одређеном месту и увек спремне за
употребу; 


5) употребљава на
броду боје, лакове и сличне препарате, који имају нитроцелулозну базу; 


6) употребљава на
броду биоскопске уређаје или запаљиве филмове, противно члану 25. овог
правилника. 


За прекршај из става
1. тачка а) овог члана правно лице казниће се новчаном казном до 100.000
динара. 


VIII.
ПРЕЛАЗНЕ И ЗАВРШНА ОДРЕДБА 


Члан
75.


Средства за гашење
пожара и њихова опрема предвиђени овим правилником (чл. 27. до 70) морају
одговарати југословенским стандардима. 


Ако за средства из
претходног става не постоје југословенски стандарди, употребу таквих средстава
на бродовима трговачке морнарице ФНРЈ одобрава Управа поморства и речног
саобраћаја. 


Члан
76. 


На постојећим
бродовима морају се: 


а) у року од четири
године од дана ступања на снагу овог правилника: 


1) преуредити
електричне инсталације - према члану 10. овог правилника; 


2) поставити уређај
за сигнализацију пожара - према члану 14. и алармни уређај - према члану 15.
овог правилника; 


б) у року од шест
година од дана ступања на снагу овог правилника прикључци на хидрантима,
пожарним цревима и млазницама који не одговарају одредбама овог правилника -
заменити прикључцима прописаним одредбама овог правилника. 


Члан
77. 


Постојећи бродови
који на дан ступања на снагу овог правилника имају електричне инсталације,
уређаје за спречавање пожара и средства за гашење пожара, које према одредбама
овог правилника, као постојећи бродови, нису дужни имати, морају те
инсталације, уређаје и средства и надаље задржати на бродовима у исправном
стању и спремне за употребу. 


Члан
78. 


Овај правилник ступа
на снагу осмог дана по објављивању у “Службеном листу ФНРЈ”.




Бр
936


16.
маја 1960. године


Београд


Секретар


за
саобраћај и везе.



Пеко
Дапчевић, с.р.






