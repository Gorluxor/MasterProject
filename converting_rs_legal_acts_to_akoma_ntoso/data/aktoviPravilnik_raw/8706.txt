


	
	Zakon

	


	
			Редакцијски пречишћен текст
			
			
			На основу члана 239. и члана 250. став 4. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон), 
			Директор Директората цивилног ваздухопловства Републике Србије доноси
			ПРАВИЛНИК 
			о обрасцу службене легитимације ваздухопловног инспектора Директората цивилног ваздухопловства Републике Србије
			"Службени гласник РС", бр. 53 од 11. јула 2018, 13 
			од 28. фебруара 2019.
			Предмет Правилника
			Члан 1.
			Овим правилником се прописује образац службене легитимације ваздухопловног инспектора Директората цивилног ваздухопловства Републике Србије.
			Изглед обрасца службене легитимације 
			Члан 2.
			Службена легитимација ваздухопловног инспектора Директората цивилног ваздухопловства Републике Србије (у даљем тексту: службена легитимација) се израђује на хартији претежно светло плаве и беле боје, правоугаоног облика, димензија 70 mm х 95 mm.
			Хартија којa се користи за израду службене легитимације мора да садржи заштитни холограм и да буде таква да спречи или јасно покаже било какве измене или брисања.
			Службена легитимација мора да буде заштићена провидним пластифицираним материјалом.
			Текст службене легитимације се исписује двојезично, на српском језику ћириличним писмом и на енглеском језику.
			Изглед обрасца службене легитимације је дат у Прилогу 1, који је одштампан уз овај правилник и чини његов саставни део.
			Поред службене легитимације ваздухопловног 
			инспектора из става 1. овог члана, ваздухопловном инспектору који је 
			овлашћен за спровођење прегледа страног ваздухоплова се издаје и 
			службена легитимација SAFA инспектора, 
			на обрасцу чији је изглед дат у Прилогу 3, који је одштампан уз овај 
			правилник и чини његов саставни део.
			*Службени гласник РС, број 13/2019
			Садржина обрасца службене легитимације
			Члан 3.
			Насловна страна обрасца службене легитимације садржи:
			1) Мали грб Републике Србије, утиснут у горњем средишњем делу насловне стране обрасца, са стилизованом заставом Републике Србије са леве и десне стране грба;
			2) назив издаваоца службене легитимације, исписан великим словима непосредно испод грба Републике Србије;
			3) назив службене легитимације, исписан великим словима испод назива издаваоца;
			4) место за фотографију имаоца службене легитимације, димензија 25 mm x 20 mm, које се налази на левој страни средишњег дела обрасца;
			5) место за троцифрени идентификациони број службене легитимације, које се налази на десној страни средишњег дела обрасца;
			6) место за својеручни потпис имаоца легитимације;
			7) место за име и презиме имаоца службене легитимације;
			8) место за датум издавања службене легитимације;
			9) место за печат издаваоца службене легитимације;
			10) место за потпис овлашћеног лица издаваоца службене легитимације.
			Полеђина обрасца службене легитимације садржи:
			1) напомену у погледу важења службене легитимације;
			2) правни основ за овлашћења ваздухопловног инспектора;
			3) серијски број обрасца службене легитимације.
			Службена значка 
			Члан 4.
			Службена значка је саставни део службене легитимације која се издаје ваздухопловном инспектору.
			Службена значка је причвршћена на унутрашњу страну кожних корица које се могу преклопити, при чему се у другом делу корица налази отвор за смештај службене легитимације заштићен провидном фолијом. 
			Изглед службене значке ваздухопловног инспектора је дат у Прилогу 2, који је одштампан уз овај правилник и чини његов саставни део.
			Важење службених легитимација издатих пре ступања на снагу Правилника
			Члан 5. 
			Службене легитимације издате на основу Правилника о обрасцу службене легитимације ваздухопловног инспектора Директората цивилног ваздухопловства Републике Србије („Службени гласник РС”, број 71/13) важе до издавања службене легитимације у складу с овим правилником, а најкасније 90 дана од дана ступања на снагу овог правилника.
			Ваздухопловни инспектор је дужaн да службену легитимацију издату на основу прописа из става 1. овог члана врати надлежној организационој јединици Директората цивилног ваздухопловства Републике Србије приликом издавања службене  легитимације према одредбама овог правилника.
			Престанак важења других прописа
			Члан 6. 
			Даном ступања на снагу овог правилника престаје да важи Правилник о обрасцу службене легитимације ваздухопловног инспектора Директората цивилног ваздухопловства Републике Србије („Службени гласник РС”, број 71/13).
			Ступање Правилника на снагу
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 5/1-01-0009/2018-0002
			У Београду, 22. јуна 2018. године
			Директор,
			Мирјана Чизмаров, с.р.
			ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
			ПРАВИЛНИКА
			Правилник о измени и допунама Правилника 
			о обрасцу службене легитимације ваздухопловног инспектора 
			Директората цивилног ваздухопловства Републике Србије : "Службени 
			гласник РС", број 13/2019-88
			Члан 4. 
			Службене легитимације издате на 
			основу Правилника о обрасцу службене легитимације ваздухопловног 
			инспектора Директората цивилног ваздухопловства Републике Србије 
			(„Службени гласник РС”, број 53/18) важе до издавања службене 
			легитимације у складу с овим правилником, а најкасније 90 дана од 
			дана ступања на снагу овог правилника. 
			Ваздухопловни инспектор је дужaн 
			да службену легитимацију издату на основу прописа из става 1. овог 
			члана врати надлежној организационој јединици Директората цивилног 
			ваздухопловства Републике Србије приликом издавања службене 
			легитимације према одредбама овог правилника.
			Приликом издавања службене 
			легитимације из става 1. овог члана, ваздухопловном инспектору који 
			је овлашћен за спровођење прегледа страног ваздухоплова издаће се и 
			службена легитимација SAFA 
			инспектора.
			Члан 5.
			Овај правилник ступа на снагу 
			осмог дана од дана објављивања у „Службеном гласнику Републике 
			Србије”.
			Прилози
			НАПОМЕНА ИЗДАВАЧА: Правилником о измени и допунама Правилника 
			о обрасцу службене легитимације ваздухопловног инспектора 
			Директората цивилног ваздухопловства Републике Србије ("Службени 
			гласник РС", број 13/2019) Прилог 1 замењен је новим Прилогом 1 и 
			додат је Прилог 3 (види чл. 2. и 3. Правилника - 13/2019-88). 
			
			Прилог 
			1 - Образац службене легитимације ваздухопловног инспектора
			
			Прилог 
			2 - Изглед службене значке ваздухопловног инспектора
			
			Прилог 
			3 - Образац службене легитимације SAFA инспектора
	

