


	
	Zakon



	
			На основу члана 8в став 4. тач. 1) и 3) Закона о управљању отпадом („Службени гласник РС”, бр. 36/09, 88/10, 14/16 и 95/18 – др. закон), 
			Mинистар заштите животне средине доноси
			ПРАВИЛНИК 
			о техничким захтевима и другим посебним критеријумима за поједине врсте отпада који престају да буду отпад
			"Службени гласник РС", број 78 од 1. новембра 
			2019.
			Члан 1.
			Овим правилником прописују се технички захтеви за поједине врсте отпада које, у складу са смерницама Европске уније, престају да буду отпад (папир, стакло, гума, текстил, агрегат и метал) и други посебни критеријуми за одређивање престанка статуса отпада.
			Члан 2.
			Поједини изрази употребљени у овом правилнику имају следеће значење:
			1) отпадно гвожђе и челик јесте отпадни метал који се углавном састоји од гвожђа и челика; 
			2) отпадни алуминијум јесте отпадни метал који се углавном састоји од алуминијума и алуминијумских легура;
			3) отпадни бакар јесте отпадни метал који се састоји углавном од бакра и легура бакра;
			4) стаклени крш јесте крш који настаје у поступку рециклаже отпадног стакла;
			5) држалац отпада јесте правно или физичко лице које поседује отпадни метал и/или стаклени крш;
			6) произвођач јесте држалац који по први пут преноси отпадни метал на другог држаоца, као отпадни метал и/или стаклени крш који је престао да буде отпад;
			7) увозник јесте било којe правно или физичко лице са сталним боравиштем или седиштем у Републици Србији, које отпадни метал и/или стаклени крш који је престао да буде отпад уноси у царинско подручје Републике Србије;
			8) квалификовано лице (особље) јесте лице које је на основу искуства или обуке квалификовано за праћење и оцењивање својстава отпадног метала и/или стакленог крша;
			9) визуелни преглед јесте преглед отпадног метала који обухвата целу пошиљку или делове пошиљке и код којег се користе људска чула или било каква неспецијализована опрема;
			10) пошиљка јесте шаржа, односно одређена количина отпадног метала и/или стакленог крша која је намењена за испоруку од произвођача неком другом држаоцу и може бити садржана у једној или више транспортних јединица, као што су контејнери.
			Члан 3.
			Отпадно гвожђе и челик престаје да буде отпад ако су, након преноса са произвођача на другог држаоца, испуњени следећи технички захтеви и критеријуми:
			1) отпад који се користи као улазна сировина за операције поновног искоришћења испуњава критеријуме из одељка 2. Прилога 1 – Технички захтеви и критеријуми за отпадно гвожђе и челик, који је одштампан уз овај правилник и чини његов саставни део;
			2) отпад који се користи као улазна сировина за операције поновног искоришћења обрађен је у складу са критеријумима из одељка 3. Прилога 1 овог правилника;
			3) отпадно гвожђе и челик који настане у поступку поновног искоришћења испуњава критеријуме из одељка 1. Прилога 1 овог правилника;
			4) произвођач примењује систем менаџмента квалитетом из Прилога 1 овог правилника.
			Члан 4.
			Отпадни алумунијум, укључујући отпадне алуминијумске легуре, престаје да буде отпад ако су, након преноса са произвођача на другог држаоца, испуњени следећи технички захтеви и критеријуми:
			1) отпад који се користи као улазна сировина за операције поновног искоришћења испуњава критеријуме из одељка 2. Прилога 2 – Технички захтеви и критеријуми за отпадни алумунијум, који је одштампан уз овај правилник и чини његов саставни део;
			2) отпад који се користи као улазна сировина за операције поновног искоришћења обрађен је у складу са критеријумима из одељка 3. Прилога 2 овог правилника; 
			3) отпадни алумунијум који настане у поступку поновног искоришћења испуњава критеријуме из одељка 1. Прилога 2 овог правилника;
			4) произвођач примењује систем менаџмента квалитетом из Прилога 2 овог правилника. 
			Члан 5.
			Отпадни бакар, укључујући отпадне легуре бакра, престаје да буде отпад ако су, након преноса са произвођача на другог држаоца, испуњени следећи технички захтеви и критеријуми:
			1) отпадни бакар који настане у поступку поновног искоришћења испуњава критеријуме из одељка 1. Прилога 3 – Технички захтеви и критеријуми за отпадни бакар, који је одштампан уз овај правилник и чини његов саставни део;
			2) отпад који се користи као улазна сировина за операције поновног искоришћења обрађен је у складу је са критеријумима из одељка 2. Прилога 3 овог правилника;
			3) отпад који се користи као улазна сировина за операције поновног искоришћења испуњава критеријуме из одељка 3. Прилога 3 овог правилника;
			4) произвођач примењује систем менаџмента квалитетом из Прилога 3 овог правилника.
			Члан 6.
			Стаклени крш престаје да буде отпад ако су, након преноса са произвођача на другог држаоца, испуњени следећи технички захтеви и критеријуми:
			1) стаклени крш који настане у поступку поновног искоришћења испуњава критеријуме из одељка 1. Прилога 4 – Технички захтеви и критеријуми за стаклени крш, који је одштампан уз овај правилник и чини његов саставни део;
			2) отпад који се користи као улазна сировина за операције поновног искоришћења испуњава критерије из одељка 2. Прилога 4 овог правилника;
			3) отпад који се користи као улазна сировина за операције поновног искоришћења третиран је у складу са критеријумима из одељка 1. Прилога 4 овог правилника;
			4) произвођач примењује систем менаџмента квалитетом из Прилога 4 овог правилника;
			5) стаклени крш је намењен производњи стаклених материјала или предмета процесима топљења.
			Члан 7.
			Произвођач примењује систем менаџмента квалитетом који је погодан за доказивање усаглашености са техничким захтевима и критеријумима за отпадно гвожђе и челик, алуминијум, бакар и стаклени крш (нпр. SRPS ISO 9001:2015, Систем менаџмента квалитетом – Захтеви).
			Усаглашеност са техничким захтевима и критеријумима доказује се изјавом о усаглашености производа.  
			Члан 8.
			Систем менаџмента квалитетом у поступању са отпадним гвожђем, челиком и алуминијумом обухвата скуп документованих поступака који се односе на:
			1) контролу код преузимања отпада који се користи као улазна сировина за операције поновног искоришћења у складу са одељком 2. Прилога 1 и 2 овог правилника;
			2) праћење техника и процеса третмана описаних у одељку 3.3. Прилога 1 и 2 овог правилника;
			3) праћење квалитета отпадног метала који настаје у поступку поновног искоришћења у складу са одељком 1. Прилога 1 и 2 овог правилника (укључујући узорковање и анализу);
			4) ефикасност праћења радиоактивности у складу са одељком 1.5. Прилога 1 и 2 овог правилника;
			5) повратне информације од купаца о испуњавању захтева у погледу квалитета отпадног метала;
			6) вођење евиденције о резултатима праћења које се спроводи у складу са тач. 1)–5) овог става;
			7) проверу и унапређење система менаџмента квалитетом;
			8) обуку особља.
			У оквиру система менаџмента квалитетом прописани су и посебни захтеви у погледу праћења који су за сваки критеријум наведени у Прилозима 1 и 2 овог правилника.
			Провера система менаџмента квалитета врши се сваке тригодине.
			Члан 9.
			Систем менаџмента квалитетом у поступању са отпадним бакром укључује низ документованих поступака који се односе на:
			1) праћење квалитета отпадног бакра који настаје у поступку поновног искоришћења у складу са одељком 1. Прилога 3 овог правилника (укључујући узорковање и анализу);
			2) ефикасност праћења радиоактивности у складу са одељком 1.5. Прилога 1 овог правилника;
			3) контролу код преузимања отпада који се користи као улазна сировина за операције поновног искоришћења у складу са одељком 2. Прилога 3 овог правилника;
			4) праћење техника и процеса третмана описаних у одељку 3.3. Прилога 3 овог правилника;
			5) повратне информације од купаца о испуњавању захтева у погледу квалитета отпадног бакра;
			6) вођење евиденције о резултатима праћења из тач. 1)–5) овог става;
			7) проверу и унапређење система менаџмента квалитетом;
			8) обуку особља.
			У оквиру система менаџмента квалитетом прописани су и посебни захтеви у погледу праћења који су за сваки критеријум наведени у Прилогу 1 овог правилника.
			Провера система менаџмента квалитета врши се сваке три године.
			Члан 10.
			Систем менаџмента квалитетом у поступању са стакленим кршом укључује низ документованих поступака који се односе на:
			1) праћење квалитета стакленог крша који настаје у поступку поновног искоришћења у складу са одељком 1. Прилога 4 овог правилника (укључујући узорковање и анализу);
			2) контролу код преузимања стакленог крша који се користи као улазна сировина за операције поновног искоришћења у складу са одељком 2. Прилога 4 овог правилника;
			3) праћење техника и процеса третмана описаних у одељку 3. Прилога 4 овог правилника;
			4) повратне информације од купаца о испуњавању захтева у погледу квалитета стакленог крша;
			5) вођење евиденције о резултатима праћења из тач. 1)–3) овог става;
			6) проверу и  унапређење система менаџмента квалитетом;
			7) обуку особља.
			У оквиру система менаџмента квалитетом прописани су и посебни захтеви у погледу праћења који су за сваки критеријум наведени у Прилогу 1 овог правилника.
			Провера система менаџмента квалитета врши се сваке три године.
			Члан 11.
			Произвођач или увозник за сваку пошиљку отпадног метала даје изјаву о усаглашености дату у Прилогу 5 – Изјава о усаглашености са техничким захтевима и критеријумима за отпадни метал (гвожђе, челик, алумунијум и бакар), који је одштампан уз овај правилник и чини његов саставни део.
			Произвођач или увозник за сваку пошиљку стакленог крша даје изјаву о усаглашености дату у Прилогу 6 – Изјава о усаглашености са техничким захтевима и критеријумима за стаклени крш, који је одштампан уз овај правилник и чини његов саставни део.
			Члан 12.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2020. године.
			Број 110-00-70/19-06
			У Београду,  23. октобра  2019. године
			Министар,
			Горан Триван, с.р.
			Прилози
			
			
			Прилог 1 - Технички захтеви и критеријуми за отпадно гвожђе и челик
			
			
			Прилог 2 - Технички захтеви и критеријуми за отпадни алуминијум
			
			
			Прилог 3 - Технички захтеви и критеријуми за отпадни бакар
			
			
			Прилог 4 - Технички захтеви и критеријуми за стаклени крш
			
			
			Прилог 5 - Изјава о усаглашености са техничким захтевима и 
			критеријумима за отпадни метал 
						
			Прилог 6 - Изјава о 
			усаглашености са техничким захтевима и критеријумима за стаклени крш
	

