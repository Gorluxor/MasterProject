



На основу члана 27. став 4. Закона о заштити
животиња од заразних болести које угрожавају целу земљу (“Службени лист СФРЈ ”, бр.
43/86), Савезни комитет за
пољопривреду прописује





ПРАВИЛНИК

О УСЛОВИМА КОЈЕ
МОРАЈУ ИСПУЊАВАТИ ОБЈЕКТИ ЗА СМЕШТАЈ ЖИВОТИЊА И СКЛАДИШТА ЗА СМЕШТАЈ ПРОИЗВОДА,
СИРОВИНА И ОТПАДАКА ЖИВОТИЊСКОГ ПОРЕКЛА НА ГРАНИЧНИМ ПРЕЛАЗИМА

„Службени лист
СФРЈ”, број 6 од 22. 

јануара 1988.

Члан 1.

Објекти за смештај животиња и складишта за смештај
производа, сировина и отпадака животињског порекла немењених извозу, морају на
граничним прелазима испуњавати услове прописане овим правилником.

Члан 2.

Објекти за смештај животиња (у даљем тексту:објекти)
морају се налазити поред главног пута и граничног прелаза. Објекти морају бити
удаљени од насељеног места и повезани приступним путем за јавни пут, железнички
колосек или поморско, односно речно пристаниште.

Објекти морају бити ограђени подесном оградом.

Члан 3.

У објектима морају постојати посебне просторије за
смештај појединих врста животиња, и то: стаје за смештај крупних и ситних
животиња и обори за смештај свиња.

Стаје и обори из става 1. овог члана морају бити
подељени у боксове.

Унутрашњи зидови стаја и обора и преграде између
појединих боксова морају бити од материјала који се лако чисти, пере и
дезинфикује.

Члан 4.

У боксовима стаја за смештај крупних животиња морају
бити уграђени уређаји за везивање животиња.

Члан 5.

Објекти морају имати опрему и уређај за чишћење и
дезинфекцију просторија.

Просторије у којима су биле смештене животиње морају се
очистити и дезинфиковати после сваке отпреме животиња.

Члан 6.

Објекти у које се животиње допремају или отпремају
превозним средствима морају имати и прибор и опрему који служе за истовар и
утовар животиња, као и прибор и уређај за чишћење и дезинфекцију превозног
средства.

Превозно средство мора се чистити и дезинфиковати после
сваког истовара допремљених животиња.

Члан 7.

Објект мора бити снабдевен довољном количином воде за
напајање животиња смештених у објекту и за прање објекта и путева којима су се
кретале животиње.

Члан 8.

На граничним ваздухопловним пристаништима (аеродромима)
могу се смештати животиње само у посебу просторију за смештај животиња која
мора имати боксове и кавезе.

Унутрашња страна просторије, преграде између појединих
боксова и кавези морају бити од материјала који се лако чисти, пере и
дезинфикује.

Члан 9.

У близини објекта морају се налазити ђубриште за
смештај стајског ђубрета и контејнери за смештај других отпадака. Ђубриште мора
бити изграђено од материјала који не пропушта течност и мора бити покривено.

Члан 10.

Објекти, осим објеката на граничним ваздухопловним
пристаништима, морају имати обезбеђене услове за нешкодљиво уклањање лешева
животиња које су у њима угинуле.

Члан 11.

Пошиљке производа, сировина и отпадака животињског
порекла могу се смештати у складишта која су намењена за ту сврху (у даљем
тексту: складишта).

Складишта морају имати посебне просторије за смештај
производа и сировина животињског порекла, а посебне просторије за смештај
отпадака животињског порекла или смештај сирових и сољених кожа.

Члан 12.

Складишта морају бити изграђена од материјала који се
лако чисти, пере и дезинфикује.

Члан 13.

Складишта за смештај животињских производа и
животињских сировина морају бити изграђена тако да чувају основно својство
пошиљке и да онемогућавају контаминацију пошиљке контаминентима или страним
мирисом.

Складишта из става 1. овог члана могу бити обична и
специјална.

Обична складишта, поред испуњавања услова из члана 12.
овог правилника, морају имати природну или вештачку вентилацију. Отвори за
довод свежег ваздуха морају бити постављени тако да спречавају контаминацију
ваздуха прашином, мирисом или другим загађивачем и морају бити снабдевени
филтрима и заштитном мрежом која спречава улазак инсеката и глодара у
складиште.

Специјална складишта (хладњаче), поред испуњавања
услова из члана 12. овог правилника, морају имати уређаје за одржавање сталне
програмиране температуре у складишном простору.

Члан 14.

Складишта за смештај отпадака животињског порекла
морају бити изграђена тако да штите пошиљку од утицаја директних сунчевих зрака
и атмосферских падавина.

Складишта за смештај сирових и сољених кожа, поред
услова из става 1. овог члана, морају имати изграђену канализацију за одвођење
отпадних вода.

Члан 15.

Даном ступања на снагу овог правилника престаје да важи
Правилник о условима које морају испуњавати објекти за смештај животиња и
складишта за смештај животињских производа, животињских сировина и животињских
отпадака на граничним прелазима („Службени лист СФРЈ”, број 67/78).

Члан 16.

Овај правилник ступа на снагу тридесетог дана од дана
објављивања у „Службеном листу СФРЈ”.







Бр.
6-6573/2

26. новембра
1987. године

Београд

Председник

Савезног
комитета
за 

пољопривреду,

Сава Вујков, с.р.











