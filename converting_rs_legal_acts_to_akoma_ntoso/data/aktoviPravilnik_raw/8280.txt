


На основу члана 25. став 5. Закона о добробити животиња („Службени гласник РС”, број 41/09),
Министар пољопривреде, шумарства и водопривреде доноси


ПРАВИЛНИК
о ближим условима које морају да испуњавају места за утовар, претовар и истовар животиња, места за одмор и контролне станице 
 „Службени гласник РС“, број 92 од 5. децембра 2010.   


Члан 1.
Овим правилником прописују се ближи услови које морају да испуњавају места за утовар, претовар и истовар животиња, места за одмор и контролне станице.
Члан 2.
Поједини изрази употребљени у овом правилнику имају следеће значење:
1) контролна станица јесте објекат одобрен у складу са законом којим се уређује ветеринарство, у коме се врши истовар животиња, њихово храњење и напајање, у коме се животиње одмарају најмање 12 сати, односно у коме се врши утовар животиња;
2) место за одмор јесте било које место заустављања током превоза, које није место одредишта, укључујући и место у коме животиње мењају превозно средство са или без истовара.
Члан 3.
Места на којима се врши утовар, претовар и истовар животињa, места за одмор и контролне станице морају да испуњавају следеће услове:
1) да су смештена, изграђена, конструисана и да се њима управља на начин да се обезбеде довољне биосигурносне мере у циљу спречавања ширења заразних болести на друга газдинства и између узастопних пошиљки животиња које кроз њих пролазе; 
2) да простор за животиње својом величином одговара потребама смештаја планираног броја и врсте животиња;
3) да су изграђена на компактном и оцедитом терену, са ниским нивоом подземних вода, као и изван зона које могу бити угрожене поплавама или клизањем терена;
4) да су изграђена и опремљена тако да се чишћење и дезинфекција могу лако обављати;
5) да су изграђена од материјала који се лако пере, чисти и дезинфикује.
Члан 4.
Поред услова из члана 3. овог правилника, контролна станица мора да испуњава и следеће услове:
1) да је снабдевена довољном количином заштитне одеће за лица која раде у контролној станици, односно за друга лица која улазе у контролну станицу;
2) да има обезбеђено уклањање простирке после сваког отпремања пошиљке животиња, а нова простирка да се унесе после чишћења и дезинфекције смештајног простора за животиње; 
3) да има обезбеђен санитарни одмор објекта између две узастопне пошиљке животиња, у зависности од тога да ли животиње долазе из зоне, подручја или државе са истим здравственим статусом, тако да се после шест дана употребе, финалног чишћења и дезинфекције, а пре примања нове пошиљке животиња обезбеди одмор контролне станице у трајању од најмање 24 сата до допреме нове пошиљке животиња;
4) да се пре пријема животиња отпочне са чишћењем и дезинфекцијом у року од 24 сата после отпремања свих животиња које су претходно ту држане;
5) да има одговарајућу опрему за чишћење и дезинфекцију; 
6) да се чисти, пере и дезинфикује пре и после сваке употребе;
7) да се на одговарајући начин складиште и одвозе отпадне материје, као и уклањају лешеви угинулих животиња, у складу са посебним прописом;
8) да је ограђена како би се спречио неконтролисани приступ људи и животиња;
9) да има обезбеђену одговарајућу бригу у погледу добробити животиња, као и ветеринарску помоћ у случају потребе;
10) да има обезбеђене залихе одговарајуће хране и воде у зависности од потреба поједине животињске врсте и у довољним количинама, како би се задовољиле телесне потребе током боравка у контролној станици и за очекивано трајање путовања до следеће контролне станице;
11) да има довољне залихе простирки које се постављају у свим просторијама у складу са потребама сваке врсте или категорије животиња смештених у контролној станици.
Члан 5.
У контролну станицу животиње се смештају у групама у којима су првобитно допремљене и свака пошиљка животиња смешта се у одвојене објекте, врши се контрола кондиције и стања животиња по њиховом доласку, најмање једном на сваких дванаест сати током боравка, а лица која раде са животињама поступају у складу са законом којим се уређује добробит животиња.
Члан 6.
Контролна станица мора да има следеће просторе, односно просторије:
1) за смештај, контролу и преглед животиња, а када је то потребно и за њихову исхрану и напајање;
2) за одвојен смештај оболелих и повређених животиња или животиња којима је неопходна посебна нега;
3) одвојене просторије за особље;
4) за складиштење хране; 
5) за складиштење отпада, лешева животиња до њиховог уклањања у складу са посебним прописом;
6) за смештај опреме за чишћење и дезинфекцију.
Простор, односно просторија из става 1. тачка 4) овог члана мора да буде сува, заштићена од инсеката, птица, глодара и других штеточина.
Члан 7.
Простор, односно просторија у контролној станици у којој се држе животиње мора да буде изграђена и одржавана тако да животиње не дођу у додир са било каквим оштрим или опасним предметима или оштећеним површинама које би могле довести до повреда животиња.
Простор, односно просторија из става 1. овог члана мора да:
1) има подове који на најмању могућу меру смањују ризик од клизања и повреда животиња;
2) је наткривена и да има одговарајућу пострану заштиту како би се животиње заштитиле од лоших временских прилика;
3) има обезбеђену одговарајућу дренажу отпадних вода која одговара капацитету објекта;
4) има обезбеђено природно и/или вештачко осветљење одговарајућег интензитета који је прилагођен потребама појединих врста животиња тако да омогућава неометан утовар, истовар, претовар, односно контролу свих животиња у контролној станици у исто време, а по потреби да има и резервно осветљење;
5) је одговарајуће величине тако да животиње имају довољно простора за лежање и несметано кретање до места за храњење и напајање.
Члан 8.
Опрема за утовар и истовар животиња на месту за утовар, претовар и истовар и у контролној станици мора да има бочну заштиту, а њен под не може да буде клизав. 
Утовар и истовар животиња обавља се помоћу фиксних или покретних рампи, односно дизалице, ако се животиње истоварају, односно утоварају у транспортне контејнере. 
Фиксне рампе постављају се тако да животиње могу да се директно утоваре или истоваре из превозног средства.
Покретне рампе морају да буду од чврстог материјала који може да издржи тежину животиње која се утовара, односно истовара.
Рампе за утовар и истовар морају да имају најмањи могући нагиб, а размак или праг између пода возила и рампе или између рампе и подне површине за истовар мора да буде такав да се спречи повреда животиње.
Члан 9.
Опрема за усмеравање животиња користи се искључиво у ту сврху.
За усмеравање говеда и одраслих свиња приликом утовара, истовара и претовара може да се користи електрични гонич на мишићима задњег дела тела одраслих животиња које одбијају да се помакну, у трајању од највише једне секунде са довољним временским размаком.
Члан 10.
Појилице и хранилице у контролној станици и по потреби у местима за одмор морају да буду доступне свакој животињи и не могу да се користе у друге сврхе.
Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.

Број 110-00-00278/2010-09
У Београду, 25. новембра 2010. године
Министар,
др Саша Драгин, с.р.
