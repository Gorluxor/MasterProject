


	
	Zakon

	


	
		Редакцијски пречишћен текст
	
	
	На основу члана 50. став 8, члана 52. став 8. и члана 53. став 3, а у 
	вези са чланом 241. и чланом 262. став 1. тачка 1. Закона о тржишту капитала 
	(„Службени гласник РС”, број 31/2011), 
	Комисија за хартије од вредности доноси
	
	ПРАВИЛНИК
	о садржини, форми 
	и начину објављивања годишњих, полугодишњих и кварталних извештаја јавних 
	друштава
	
	"Службени гласник РС", бр. 14 од 27. фебруара 2012, 5 од 20. јануара 2015, 
	24 од 17. марта 2017.
	Члан 1.
	(1) Овим правилником се уређује садржина, форма и начин објављивања:
	1. Годишњих извештаја свих јавних друштава;
	2. Полугодишњих извештаја јавних друштава чијим се хартијама од вредности 
	тргује на посебном сегменту регулисаног тржишта који није листинг и 
	3. Кварталних и полугодишњих извештаја јавних друштава чијим се хартијама 
	од вредности тргује на листингу регулисаног тржишта.
	Члан 2.
	(1) Изрази који се користе у овом правилнику имају следеће значење: 
	1. Комисија је Комисија за хартије од 
	вредности; 
	2. Закон је Закон о тржишту 
	капитала („Службени гласник РС”, бр. 31/11, 112/15 и 108/16).
	*Службени гласник РС, број 24/2017
	Садржина периодичних извештаја
	Члан 3.
	(1) Годишњи извештај јавног друштва садржи:
		
		1. Финансијске извештаје и то:
	
	– Биланс стања,
	
	– Биланс успеха,
	
	– Извештај о осталом резултату,
	
	– Извештај о токовима готовине,
	
	– Извештај о променама на капиталу,
	
	– Напомене уз финансијске извештаје;
	2. Ревизорски извештај са финансијским извештајима 
	који су били предмет ревизије;
	
	3. Извештај о пословању друштва који садржи најмање податке прописане чланом 
	50. став 3. Закона и чланом 29. Закона о рачуноводству;
	4. Изјаву лица одговорних за састављање извештаја која садржи податке 
	прописане чланом 50, став 2, тачка 3. Закона; 
	5. Одлуку надлежног органа о усвајању годишњих финансијских извештаја;
	6. Одлуку о расподели добити, односно 
	покрићу губитка уколико је донета, или изјаву да није вршена расподела 
	добити, односно покриће губитка.
	(2) У случају да одлука из става 1. тачка 5. овог члана није донета, до 
	истека рока прописаног за објављивање годишњег извештаја, саставни део 
	годишњег извештаја чини напомена да исти није усвојен. 
	*Службени 
	гласник РС, број 5/2015
	**Службени гласник РС, број 24/2017
	Члан 4.
	(1) Полугодишњи и квартални извештаји садрже:
	
	1. Финансијске извештаје и то:
	
	– Биланс стања,
	
	– Биланс успеха,
	
	– Извештај о осталом резултату,
	
	– Извештај о токовима готовине,
	
	– Извештај о променама на капиталу,
	
	– Напомене уз финансијске извештаје;
	2. Полугодишњи, односно квартални извештај о пословању друштва који 
	садржи податке прописане чланом 52. став 3. тачка 6. Закона; 
	3. Изјаву лица одговорних за састављање извјештаја која садржи податке 
	прописане чланом 52. став 3. тачка 7. Закона; 
	(2) Напомене уз финансијске извештаје садрже само значајне пословне 
	догађаје, промене рачуноводствених политика у односу на последње објављене 
	годишње финансијске извештаје и објашњења неопходна за разумевање значајних 
	промена у финансијским извештајима.
	(3) У случају да је вршена ревизија полугодишњих финансијских извештаја, 
	јавно друштво је обавезно да објави и ревизорски извештај 
	са финансијским извештајима који су били 
	предмет ревизије, а 
	уколико није, онда у полугодишњем извештају мора дати изјаву о томе.
	Биланс стања, биланс успеха, извештај о 
	осталом резултату, извештај о токовима готовине и извештај о променама на 
	капиталу састављају се у складу са структуром и садржајем који су дефинисани 
	обрасцима полугодишњих и кварталних извештаја доступних на интернет страници 
	Комисије за хартије од вредности (ПФИ-ПД, ПФИ-ОСИГ/РЕ, ПФИ-Б, ПФИ-ЗИФ, 
	ПФИ-БДД, КФИ-ПД, КФИ-ОСИГ/РЕ, КФИ-Б, КФИ-ЗИФ, КФИ-БДД).
	*Службени гласник РС, број 5/2015
	**Службени гласник РС, број 24/2017
	Члан 5.
	(1) Полугодишњи извештај јавних друштава, чијим се хартијама од вредности 
	тргује на посебном сегменту регулисаног тржишта који није листинг се 
	саставља за првих шест месеци пословне године.
	(2) Јавна друштава чијим се хартијама од вредности тргује на листингу 
	регулисаног тржишта састављају само кварталне извештаје и то за прво, друго 
	и треће тромесечје пословне године.
	(3) Квартални извештај за друго тромесечје јавних друштава из става 2. 
	овог члана, садржи истовремено и податке за првих шест месеци пословне 
	године.
	Објављивање и форма извештаја
	Члан 6.
	(1) Јавно друштво је дужно да годишњи извештај објави на својој интернет 
	страници најкасније четири месеца након завршетка пословне године и да га 
	истовремено достави Комисији и регулисаном тржишту, односно МТП, уколико су 
	његове хартије од вредности укључене у трговање. 
	(2) Јавно друштво је дужно да обезбеди да објављени извештај из става 1. 
	овог члана буде доступан најмање пет година од дана објављивања.
	Члан 7.
	(1) Јавна друштва чијим се хартијама од вредности тргује на посебном 
	сегменту регулисаног тржишта који није листинг, дужна су да полугодишњи 
	извештај сачине најкасније у року од два месеца након завршетка првих шест 
	месеци пословне године и објаве га на својој интернет страници и истовремено 
	доставе Комисији и организатору регулисаног тржишта на коме су укључене те 
	хартије од вредности.
	(2) Јавна друштва чијим се хартијама од вредности тргује на листингу 
	регулисаног тржишта, дужна су да кварталне извештаје саставе, објаве на 
	својој интернет страници и истовремено доставе Комисији и организатору 
	тржишта на које су укључене те хартије од вредности, најкасније 45 дана 
	након завршетка сваког од прва три тромесечја текуће пословне године.
	(3) Јавна друштва су дужна да обезбеде да су извештаји из става 1. и 2. 
	овог члана доступни најмање пет година од дана објављивања.
	Члан 8.
	(1) Јавно друштво је дужно да годишњи извештај објави као целовит 
	документ у ПДФ формату и истовремено га достави Комисији на начин који је 
	предвиђен правилником којим се уређује Службени 
	регистар информација.
	(2) За полугодишњи и квартални извештај се сходно примењује став 1. овог 
	члана.
	*Службени гласник РС, број 24/2017
	Члан 9.
	(1) Јавно друштво које је обвезник израде консолидованих финансијских 
	извештаја, у складу са законом који уређује рачуноводство, дужно је да поред 
	појединачних годишњих, односно полугодишњих финансијских извештаја, достави 
	и објави и годишње, односно полугодишње консолидоване финансијске извештаје.
	Члан 10.
	(1) Даном ступања на снагу овог правилника престаје да важи Правилник о 
	садржини и начину извештавања јавних друштава и обавештавању о поседовању 
	акција са правом гласа („Службени гласник РС”, бр. 100/06, 116/06 и 37/09) .
	Члан 11.
	(1) Овај правилник ступа на снагу осмог дана од дана објављивања у 
	„Службеном гласнику Републике Србије”.
	Број 
	2/0-01-82/2-12
	У Београду, 9. 
	фебруара 2012. године
	Председник 
	Комисије,
	др
	Зоран Ћировић, с.р
	
