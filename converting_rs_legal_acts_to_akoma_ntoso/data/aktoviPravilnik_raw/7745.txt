


	
	Zakon

	

	На основу члана 12. став 12. Закона о споразумном финансијском реструктурирању привредних друштава („Службени гласник РС”, број 36/11),
	Министар економије и регионалног развоја доноси
	
	ПРАВИЛНИК
	о садржини уговора о мировању дугова
	
	"Службени гласник РС", број 21 од 21. марта 
	2012.
	
	Члан 1.
	Овим правилником уређује се садржина уговора о мировању дугова у току споразумног финансијског реструктурирања привредних друштава (у даљем тексту: финансијско реструктурирање).
	Члан 2.
	Уговор из члана 1. овог правилника садржи одредбе којима се уређује:
	1) предмет финансијског реструктурирања – појединачна и збирна доспела и недоспела потраживања поверилаца према дужнику; 
	
	2) период мировања дугова (датум почетка и истека);
	3) привремена обустава испуњења обавеза и забрана покретања, односно одлагање извршења према дужнику, као и обавеза уздржавања поверилаца од било ког облика судске или вансудске наплате потраживања у периоду мировања дугова, осим подношења тужби ради наплате потраживања у циљу спречавања наступања застарелости свог потраживања;
	4) обавеза уздржавања дужника од радњи које би могле спречити или отежати наплату потраживања поверилаца који су закључили уговор о мировању дугова;
	5) приступ поверилаца подацима и документацији дужника од значаја за финансијско реструктурирање, а који се односе на његову имовину, капитал, обавезе, пословање и пословне планове, ради правилне процене његовог финансијског стања и припреме предлога мера финансијског реструктурирања, као и поверљивост података и обавештења добијених на тај начин;
	6) једнак третман и равноправан положај поверилаца у сразмери са висином њихових потраживања, осим ако се не договоре другачије;
	7) положај потраживања након истека мировања дугова.
	Уговор из члана 1. овог правилника обавезно садржи и основ и висину потраживања из става 1. тачка 1. овог члана, на дан закључења, као и датум доспећа потраживања, њихов опис и потписе привредног друштва у финансијским тешкоћама, као дужника и поверилаца који су прихватили да учествују у финансијском реструктурирању, као уговорних страна.
	Члан 3.
	Уговор из члана 1. овог правилника може да садржи и одредбе којима се уређују:
	1) средства обезбеђења, односно гаранције и јемства;
	2) мере заштите потраживања поверилаца које обухватају нарочито: ограничења и праћење плаћања, измиривања обавеза, задуживања и других трансфера и трансакција дужника, као што је претходна или накнадна сагласност (дозвола или одобрење) или именовање лица овлашћеног за сапотписивање исправа којима дужник врши новчане трансакције у току мировања дугова, укључујући уређење питања одговорности овог лица;
	3) избор и именовање стручних саветника;
	4) ограничење располагања потраживањем према дужнику;
	5) начин на који се утврђује одрживост пословања дужника;
	6) уговорна казна за повериоца, односно дужника који се не придржава обавезе из члана 2. став 1. тачка 3), односно тачка 4) овог правилника;
	7) начин обавештавања поверилаца од стране дужника о битним догађајима, предузетим мерама или другим околностима које могу да утичу на финансијско реструктурирање;
	8) начин решавања спорова;
	9) услови за ступање уговора на снагу;
	10) услови и начин продужења уговора;
	11) престанак уговора.
	Лице из става 1. тачка 2) овог члана је обавезно да депонује свој потпис код банке која води рачун привредног друштва.
	Ограничење сапотписивања исправа из става 1. тачка 2) овог члана се региструје у регистру привредних субјеката.
	Уговор из члана 1. овог правилника може садржати и друге одредбе.
	Члан 4.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-10/2012-06
	У Београду, 1. марта 2012. године
	Министар,
	
	Небојша Ђирић, с.р.

