


	
	Zakon



	
			На основу члана 30. став 3. Закона о заштити земљишта („Службени гласник РС”, брoj 112/15),
			Министар заштите животне средине доноси 
			ПРАВИЛНИК
			о листи активности које могу да буду узрок загађења и деградације земљишта, поступку, садржини података, роковима и другим захтевима за мониторинг земљишта
			"Службени гласник РС", број 68 од 25. септембра 
			2019.
			Члан 1. 
			Овим правилником ближе се прописује листа активности које могу да буду узрок загађења и деградације земљишта, поступак, садржина података, рокови и други захтеви за мониторинг земљишта.
			Члан 2. 
			Листа активности које могу да буду узрок загађења и деградације земљишта (у даљем тексту: Листа), дата је у Прилогу 1 – Листа активности које могу да буду узрок загађења и деградације земљишта, који је одштампан уз овај правилник и чини његов саставни део. 
			Члан 3. 
			Mониторинг земљишта (у даљем тексту: мониторинг) на комe се обављају активности са Листе, треба да прикаже податке о стању и квалитету земљишта пре почетка, у току обављања као и по завршетку обављања активности.
			Члан 4. 
			Власник или корисник земљишта или постројења који обавља активности са Листе (у даљем тексту: власник или корисник), обавља мониторинг у складу са поступком датим у Прилогу 2 – Мониторинг земљишта на коме се обављају активности са Листе, који је одштампан уз овај правилник и чини његов саставни део. 
			Мониторинг из става 1. овог члана се врши на сваких пет година. 
			Власник или корисник врши испитивање земљишта пре почетка изградње постројења и/или обављања активности са Листе, као и по престанку обављања ових активности, у складу са Законом о заштити земљишта.
			Уколико се мониторингом утврди присуство одређених опасних, загађујућих и штетних материја у земљишту, узроковано људском активношћу, у концентрацијама изнад максималних граничних вредности, у складу са прописом о граничним вредностима загађујућих, штетних и опасних материја у земљишту, мониторинг ових материја врши се сваке године.
			Уколико резултати мониторинга из става 4. овог члана у периоду од три узастопне године покажу да није дошло до погоршања стања и квалитета земљишта, мониторинг се надаље обавља у складу са ставом 2. овог члана. 
			Члан 5. 
			Узорковање, припрема узорака и испитивање физичких и хемијских својстава земљишта врши се према методама и стандардима датим у Прилогу 3 – Методе и стандарди за узорковање, припрему узорака и испитивање физичких и хемијских својстава земљишта, који је одштампан уз овај правилник и чини његов саставни део. 
			Члан 6. 
			Подаци мониторинга односе се на:
			1) опште податке о локалитету на коме се обавља мониторинг;
			2) број и положај мерних места приказан UTM координатама;
			3) број узорака који се узима на сваком локалитету;
			4) резултате испитивања физичких и хемијских својстава земљишта;
			5) стручну оцену стања и квалитета земљишта; 
			6) податке о промени намене и начину коришћења земљишта, уколико постоје;
			7) податке о овлашћеном правном лицу које врши мониторинг земљишта.
			Подаци из става 1. овог члана достављају се у форми извештаја о мониторингу земљишта, најкасније до 31. марта текуће године за претходну годину, у складу са Законом о заштити земљишта.
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00094/2018-04
			У Београду, 12. септембра 2019. године
			Министар,
			Горан Триван, с.р.
			Прилози
			
			
			Прилог 1 - Листа активности које могу да буду узрок загађења и 
			деградације земљишта
			
			
			Прилог 2 - Мониторинг земљишта на коме се обављају активности са 
			листе
			
			
			Прилог 3 - Методе и стандарди за узорковање, припрему узорака и 
			испитивање физичких и хемијских својстава земљишта 
	

