


	
	Zakon

	


	
				На основу члана 39. став 4. и члана 46. став 2. Закона о превозу путника у друмском саобраћају („Службени гласник РС”, број 68/15),
				Министар грађевинарства саобраћаја и инфраструктуре доноси
				ПРАВИЛНИК
				о изгледу и садржини обрасца лиценце за пружање станичних услуга и садржини и начину вођења регистра издатих лиценци за пружање станичних услуга
				"Службени гласник РС", број 34 од 11. 
				априла 2017.
				Члан 1.
				Овим правилником прописују се изглед и садржина обрасца лиценце за пружање станичних услуга (у даљем тексту: лиценца) и садржина и начин вођења регистра издатих лиценци.
				Члан 2.
				Лиценца на предњој страни садржи:
				1) грб Републике Србије; 
				2) ознаку државе;
				3) назив органа који издаје лиценцу;
				4) назив лиценце;
				5) број лиценце;
				6) пословно име, седиште, адресу и матични број привредног друштва, другог правног лица или предузетника;
				7) место и адреса аутобуске станице на којој се пружају станичне услуге;
				8) рок важења лиценце;
				9) место и датум издавања лиценце;
				10) печат надлежног органа;
				11) потпис овлашћеног лица.
				Лиценца на полеђини садржи основна права и обавезе пружаоца станичних услуга.
				Члан 3.
				Лиценца се штампа на посебно заштићеном папиру А4 формата светлоплаве боје, који има елементе заштите у штампи, суви жиг у облику грба Републике Србије и серијски број.
				Изглед лиценце дат је у Прилогу, који је одштампан уз овај правилник и чини његов саставни део.
				Члан 4.
				У регистар издатих лиценци уписују се следећи подаци:
				1) редни број под којим се уписују подаци о издатој лиценци;
				2) број и датум решења о издавању лиценце; 
				3) број и датум издавања лиценце;
				4) пословно име и скраћено пословно име привредног друштва, другог правног лица и предузетника коме је издата лиценца;
				5) матични број и ПИБ привредног друштва, другог правног лица и предузетника коме је издата лиценца;
				6) место и адреса аутобуске станице на којој се пружају станичне услуге;
				7) рок важења лиценце;
				8) други подаци од значаја за важење лиценце (број и датум решења о предузимању инспекцијске мере, број и датум пресуде донете у прекршајном поступку и поступку за привредне преступе и сл.).
				Члан 5.
				Подаци из члана 4. овог правилника уписују се у Регистар по службеној дужности.
				Члан 6.
				Регистар се води у писаном облику.
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00259/2016-03
				У Београду, 30. мартa 2017. године
				Министар, 
				проф. др Зорана З. Михајловић, с.р.
				
				Прилози
				
				
				
				
				
	

