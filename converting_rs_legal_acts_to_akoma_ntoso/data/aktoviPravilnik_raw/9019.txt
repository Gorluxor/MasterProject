


	
	Zakon


	
				На основу члана 336. став 2. Закона о енергетици („Службени гласник РС”, број 145/14), 
				Министар рударства и енергетике доноси 
				ПРАВИЛНИК
				о подацима који се достављају министарству надлежном за послове енергетике у вези са развојем и инвестицијама, ремонтима и прекидом рада постројења 
				"Службени гласник РС", број 88 од 29. 
				септембра 2017.
				Члан 1.
				Овим правилником ближе се прописују рокови, садржај и начин достављања података које су енергетски субјекти који обављају делатност производње деривата нафте, производње биогорива, намешавање биогорива у деривате нафте и складиштења нафте, деривата нафте и биогорива дужни достављати министарству надлежном за послове енергетике (у даљем тексту: министарство). 
				Члан 2.
				Енергетски субјекти који обављају делатност производње деривата нафте, производње биогорива, намешавање биогорива у деривате нафте и складиштења нафте, деривата нафте и биогорива (у даљем тексту: енергетски субјекти) достављају министарству петогодишњи план развоја и инвестиција у енергетске објекте на којима се обавља енергетска делатност.
				Инвестиције из става 1. овог члана су инвестиције које доприносе повећању капацитета енергетских објеката на којима се обавља енергетска делатност и/или доприносе повећању квалитета производа, односно пружања услуге. 
				У случају ревизије петогодишњег плана развоја и инвестиција из става 1. овог члана, енергетски субјекти достављају министарству ревидиран петогодишњи план у року од 15 дана од дана његовог доношења. 
				По истеку периода за који је донет петогодишњи план развоја и инвестиција, енергетски субјекти достављају министарству нови петогодишњи план развоја и инвестиција у року од 15 дана од дана његовог доношења. 
				Члан 3.
				За сваку календарску годину, енергетски субјекти најкасније до 15. марта те године достављају податке о: 
				1) планираним или започетим инвестицијама и ремонтима,
				2) постројењу у случају прекидa рада, односно стављања ван употребе, 
				3) другим планираним активностима у вези са енергетским објектима на којима се обавља енергетска делатност, које могу утицати на снабдевање тржишта нафтом, дериватима нафте и биогоривом.
				Члан 4.
				Подаци о планираним и започетим инвестицијама из члана 3. овог правилника садрже нарочито:
				1) сврху инвестиције, 
				2) вредност инвестиције,
				3) врсту и намену објекта у који се инвестира,
				4) локацију објекта и техничко-технолошке карактеристике,
				5) капацитет објекта,
				6) рок почетка и завршетка радова на изградњи објекта,
				7) очекивани датум пуштања у рад.
				Члан 5.
				Подаци из члана 3. овог правилника достављају сe министарству у писаној форми, као и у електронској форми на адресу објављену на интернет страници министарства.
				Подаци из става 1. овог члана који се достављају министарству у писаној форми, достављају се уз потпис одговорног лица енергетског субјекта, односно лица које оно овласти, у складу са законом.
				Члан 6.
				План развоја и инвестиција из члана 2. став 1. овог правилника енергетски субјекти достављају најкасније у року од шест месеци од дана ступања на снагу овог правилника.
				Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 119-01-00076/2016-05 
				У Београду, 21. септембра 2017. године
				Министар,
				Александар Антић, с.р.
	

