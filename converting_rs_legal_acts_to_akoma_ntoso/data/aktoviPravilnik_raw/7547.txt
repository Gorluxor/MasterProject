


	
	Zakon


	
	На основу члана 29. став 3. Закона о контроли предмета од драгоцених метала („Службени гласник РС”, број 36/11)
	Министар економије и регионалног развоја доноси
	
	ПРАВИЛНИК
	о начину признавања иностраних жигова на предметима од драгоцених метала
	
	"Службени гласник РС", број 9 од 5. фебруара 
	2012.
	
	Члан 1.
	Овим правилником ближе се прописује начин признавања иностраних жигова на предметима од драгоцених метала.
	Члан 2.
	Признавање иностраног жига врши се на захтев увозника, односно заступника (у даљем тексту: подносилац захтева).
	Захтев из става 1. овог члана подноси се у писаној форми министарству надлежном за драгоцене метале и садржи нарочито:
	1) пословно име, односно назив и адресу седишта и правну форму подносиоца захтева, као и податак да ли захтев подноси у својству увозника или заступника;
	2) назив државе у којој је извршено жигосање иностраним жигом; 
	3) назив надлежног органа, односно овлашћеног правног субјекта који је извршио жигосање иностраним жигом;
	4) назив органа који је овластио правни субјект из става 2. тачке 3) овог члана;
	5) кратак опис иностраног жига чије се признавање тражи и податке о врсти и степену финоће предмета од драгоцених метала који се означавају тим жигом;
	6) назив прописа на основу кога је извршено жигосање иностраним жигом;
	7) пословно име, односно назив и адресу седишта произвођача предмета од драгоцених метала који су означени иностраним жигом чије се признавање тражи, као и податке о знаку којим инострани произвођач означава предмете од драгоцених метала;
	8) друге податке од значаја за признавање иностраног жига.
	Члан 3.
	Уз захтев из члана 2. овог правилника подносе се следећи докази:
	1) копија извода из регистра привредних субјеката за подносиоца захтева;
	2) копија акта о овлашћивању који је издао надлежни орган из члана 2. став 2. тачка 4) овог правилника, оверену од стране иностраног надлежног органа, као и оверени превод тог акта на српски језик од стране овлашћеног судског тумача;
	3) копију оригиналног текста прописа из члана 2. став 2. тачка 6) овог правилника и превод тог прописа на српски језик;
	4) слику знака произвођача;
	5) доказ о плаћеној републичкој административној такси, у складу са законом;
	6) друге доказе којим се потврђују наводи из захтева.
	Члан 4.
	Признавање иностраног жига врши се утврђивањем испуњености услова у складу са законом којим се уређује контрола предмета од драгоцених метала о чему се доноси решење које садржи податке о:
	1) иностраном жигу и кратак опис тог жига;
	2) врсти и степену финоће предмета од драгоцених метала који се означавају иностраним жигом;
	3) називу државе у којој је извршено жигосање;
	4) називу државног органа односно овлашћеног правног субјекта који је извршио жигосање иностраним жигом;
	5) називу прописа на основу кога је извршено жигосање иностраним жигом;
	6) пословном имену, односно називу и адреси седишта произвођача предмета од драгоцених метала који су означени иностраним жигом;
	7) податке о знаку којим инострани произвођач означава предмете од драгоцених метала.
	Члан 5.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Брoj 110-00-24/2012-08
	У Београду, 1. фебруара 2012. године
	Министар,
	
	Небојша Ћирић, с.р.

