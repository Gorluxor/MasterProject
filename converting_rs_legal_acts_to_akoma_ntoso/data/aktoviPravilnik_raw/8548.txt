


	
	Zakon


	
			На основу члана 7а став 5. Закона о пољопривреди и руралном развоју („Службени гласник РС”, бр. 41/09, 10/13 – др. закон и 101/16),
			Министар пољопривреде, шумарства и водопривреде доноси
			ПРАВИЛНИК
			о методологији утврђивања референтних цена инвестиције за обрачун ИПАРД подстицаја
			"Службени гласник РС", број 84 од 2. новембра 
			2018.
			Члан 1.
			Овим правилником ближе се прописује методологија утврђивања референтних цена добара и услуга у оквиру инвестиције за обрачун ИПАРД подстицаја.
			Члан 2.
			Поједини изрази употребљени у овом правилнику имају следећа значења:
			1) предрачун јесте профактура, предуговор или друга врста понуде која садржи: назив и седиште добављача; датум издавања; назив произвођача, годину производње и тип, односно модел машине или механизације; укупну цену; податке о порезу на додату вредност; начин и рок испоруке, као и друге податке који се односе на набавку предмета инвестиције;
			2) добављач јесте лице које има својство трговца у складу са законом којим се уређује трговина и које подносиоцу захтева издаје предрачун, односно рачун за набавку предмета инвестиције;
			3) повезана лица јесу носилац и чланови породичног пољопривредног газдинства, супружници, ванбрачни партнери, крвни сродници у правој линији, крвни сродници у побочној линији закључно са трећим степеном сродства, сродници по тазбини до другог степена сродства, усвојилац и усвојеник, лица између којих је извршен пренос управљачких права и лица која су повезана у смислу закона којим се уређује порез на добит правних лица;
			4) општи трошак јесте издатак за консултантске услуге, студије изводљивости и остале услуге за припрему, прибављање, односно израду документације за остваривање права на одобравање пројеката, као и остваривање права на одобравање исплате ИПАРД подстицаја, у складу са ИПАРД програмом и посебним прописом којим се уређују услови и начин остваривања права на ИПАРД подстицаје.
			Члан 3.
			Министарство надлежно за послове пољопривреде – Управа за аграрна плаћања (у даљем тексту: Управа) утврђује референтну цену за сваку појединачну врсту робе, услуге и радова, која се налази на листи прихватљивих трошкова за сваку инвестицију у оквиру ИПАРД програма у складу са посебним прописом којим се уређују услови и начин остваривања права на ИПАРД подстицаје.
			Појединачна врста робе, услуге или радова из става 1. овог члана која је упоредива по својим техничко-технолошким карактеристикама представља ставку инвестиције за коју се утврђује посебна референтна цена.
			За машине, механизацију и опрему из ст. 1. и 2. овог члана, ставке инвестиције се одређују с обзиром на поједине врсте машине, механизације и опреме које су упоредиве по техничким спецификацијама, и то примарно с обзиром на следеће критеријуме: излазну снагу мотора машине; потребну снагу коју прикључна механизација захтева за нормалан рад изражену у киловатима (кW); потрошњу енергије; радни капацитет механизације изражен у одговарајућој јединици мере (тона, килограм, кубни метар, метар, литар и сл.); броју редова; да ли је прикључна машина ношена или вучена.
			За одређивање ставке инвестиције могу се узети у обзир и параметри који значајно утичу на формирање референтне цене, као што су различити пакети опреме, као и други додаци који утичу на функционалност, односно цену механизације, односно опреме.
			Ставке инвестиција у системе за наводњавање, системе за заштиту од града, као и објекте пластеника и стакленика, по правилу се утврђују по јединици површине, а ако то није могуће услед непостојања довољно релевантних података за утврђивање референтне цене у складу са овим правилником, референтна цена се утврђује за поједине елементе ових система, односно објеката.
			Ставке инвестиција у пољопривредне објекте одређују се с обзиром на врсту и намену пољопривредног објекта (за тов свиња, говеда, оваца, коза, живине, за млечна грла, спремишта за стајњак, хладњаче, складишта за зрнасте производе, за прераду пољопривредних производа и сл.), као и с обзиром на грађевински тип објекта (отворен или затворен, армирано-бетонска, дрвена или челична конструкција, надстрешница, итд.).
			Референтна цена за трошкове изградње објеката утврђује се по јединици мере површине или запремине, тако што се укупна цена објекта без пореза на додату вредност из предмера и предрачуна радова подели са бруто грађевинском површином објекта, с тим да ако постоји разлика у ценама у зависности од величине објекта, референтна цена се одређује и према категорији величине објекта.
			Члан 4.
			Поступак утврђивања референтне цене започиње прикупљањем најмање три прихватљиве цене ставке инвестиције из предрачуна достављених Управи у прилогу захтева за остваривање права на ИПАРД подстицаје.
			Цене из става 1. овог члана су прихватљиве ако су независне, односно ако су предрачуни издати од стране добављача који са купцима и међусобно не представљају повезана лица и ако је Управа у поступку утврдила да предметни предрачуни испуњавају прописане услове за остваривање права на ИПАРД подстицаје.
			Изузетно од ст. 1. и 2. овог члана, за утврђивање референтних цена у оквиру захтева по првим jавним позивима за подношење захтева за одобравање пројеката за поједине врсте ИПАРД подстицаја, користе се рачуни или предрачуни достављени Управи у прилогу захтева за остваривање права на подстицаје националног програма ако:
			1) су издати у току 2016. и 2017. године;
			2) на дан објављивања јавног позива нису старији од 24 месеца; 
			3) је Управа позитивно решила, односно усвојила или одобрила захтеве за остваривање права на подстицаје који садрже предметне рачуне или предрачуне.
			Члан 5.
			После прикупљања прихватљивих цена за ставку инвестиције из члана 4. овог правилника, Управа утврђује просечан износ цена ставке инвестиције израчунавањем аритметичке средине свих прикупљених прихватљивих цена, изражених у динарима, без пореза на додату вредност и других трошкова који нису прихватљиви за финансирање у складу са ИПАРД програмом и посебним прописом којим се уређују услови и начин остваривања права на ИПАРД подстицаје.
			Члан 6.
			После утврђивања просечног износа ставке инвестиције, Управа за сваку прихватљиву цену утврђује апсолутну варијацију износа за сваку цену ставке инвестиције, која представља разлику између просечног износа ставке инвестиције и прихватљиве цене инвестиције.
			Члан 7.
			После утврђивања апсолутних варијација износа цене ставке инвестиције за сваку прихватљиву цену инвестиције, Управа утврђује просечну апсолутну варијацију свих цена ставке инвестиције израчунавањем аритметичке средине свих апсолутних варијација износа цена ставке инвестиције.
			Члан 8.
			Прихватљиви износи цена ставке инвестиције су износи прихватљивих цена код којих су апсолутне варијације износа цена ставке инвестиције једнаке или мање од просечне апсолутне варијације износа свих цена ставке инвестиције, а која се увећава за 30% од просечне апсолутне варијације износа свих цена ставке инвестиције.
			Члан 9.
			Израчунавањем аритметичке средине свих прихватљивих износа цене ставке инвестиције и њеним математичким заокруживањем на цео износ изражен у динарима, Управа утврђује износ референтне цене у динарима за ту ставку инвестиције.
			Члан 10.
			Подаци о утврђеним референтним ценама представљају службену тајну и нису доступни трећим лицима, осим службеним лицима у поступку у складу са прописима којим се уређују ИПАРД подстицаји.
			Члан 11.
			Ако за ставку инвестиције не постоје три прихватљиве цене из рачуна или предрачуна из члана 4. овог правилника, Управа прикупља недостајуће податке путем истраживања тржишта, односно прикупљањем јавно доступних података о ценама ставке инвестиције у оквиру важећих каталога и ценовника објављених на званичним интернет страницама добављача или на привредним или сајамским манифестацијама, као и непосредним захтевом за достављање података о ценама ставке инвестиције од добављача.
			Цене из каталога и ценовника су прихватљиве за поступак утврђивања референтних цена само у току године за коју су издати.
			У поступку утврђивања референтних цена, цене из каталога и ценовника из ст. 1. и 2. овог члана користе се после смањивања за 10% од њихове вредности ако су каталози или ценовници издати од стране домаћих привредних субјеката, односно после смањивања за 20% од њихове вредности ако су каталози или ценовници издати од стране иностраних привредних субјеката.
			Члан 12.
			Ако за ставку инвестиције не постоје три прихватљиве цене из рачуна или предрачуна из члана 4. овог правилника, као и ако подаци о ценама ставке инвестиције нису могли бити прикупљени путем истраживања тржишта из члана 11. овог правилника, Управа у зависности од врсте ставке инвестиције, прибавља податке о тржишним ценама ставке инвестиције од одговарајуће јавне институције.
			Изузетно од става 1. овог члана, у поступку утврђивања референтних цена за пољопривредне објекте, Управа може прибавити податке о тржишним ценама ставке инвестиције од релевантних јавних институција непосредно, без прибављања података из чл. 4. и 11. oвог правилника.
			Члан 13.
			Највиши прихватљиви износ општих трошкова прописује се посебним прописом којим се уређују услови и начин остваривања права на ИПАРД подстицаје, у складу са ИПАРД програмом.
			Референтна цена општих трошкова не може прећи износ из става 1. овог члана.
			Члан 14.
			Референтна цена прихватљивих општих трошкова за припрему и израду пословног плана утврђује се множењем основице са прописаним индикативним бројем дана потребних за припрему и израду пословног плана у зависности од врсте инвестиције и то:
			1) 10 дана за инвестиције у набавку машина и механизације;
			2) 20 дана за инвестиције у набавку опреме;
			3) 40 дана за инвестиције у изградњу објеката;
			4) 50 дана за инвестиције у изградњу кланица и објеката за прераду меса, као и изградњу објеката за прераду млека;
			5) 60 дана за инвестиције у обновљиве изворе енергије.
			Основица за обрачун референтне цене прихватљивих општих трошкова за припрему и израду пословног плана из става 1. овог члана представља индикативну накнаду за рад на припреми и изради пословног плана за један дан (у даљем тексту: дневница), без обзира на стварни број ангажованих консултаната и утврђује се на начин сходно чл. 11. и 12. овог правилника.
			Ако је подносилац захтева мало правно лице у складу са законом којим се уређује рачуноводство, референтна цена из ст. 1. и 2. овог члана увећава се за 15%, а ако је подносилац захтева средње правно лице у складу са законом којим се уређује рачуноводство, референтна цена из ст. 1. и 2. овог члана увећава се за 20%.
			Члан 15.
			Референтна цена прихватљивих општих трошкова за припрему и израду идејног пројекта износи два евра по квадратном метру, у динарској противвредности према средњем курсу Народне банке Србије на дан подношења захтева за остваривање права на ИПАРД подстицаје.
			Референтна цена прихватљивих општих трошкова за припрему и израду главног пројекта који садржи архитектонску, грађевинску, електричну, механичку и инсталациону студију износи 15 евра по квадратном метру, у динарској противвредности према средњем курсу Народне банке Србије на дан подношења захтева за остваривање права на ИПАРД подстицаје, с тим да се за сваку од изостављених студија овај износ сразмерно смањује за три евра по квадратном метру.
			Износ референтне цене из ст. 1. и 2. овог члана не може прећи износ од 3% од вредности цене инвестиције.
			Референтна цена за припрему и израду студије изводљивости, теренских студија састављених од геолошких, хидролошких, студија животне средине и сл., износи највише 4% од цене инвестиције.
			Члан 16.
			Референтна цена прихватљивих општих трошкова за накнаде за консултантске услуге, као и за пружање техничке помоћи за управљање пројектом током реализације пројекта утврђује се множењем основице са прописаним индикативним бројем дана потребних за пружање наведених консултантских услуга у зависности од укупне вредности и врсте инвестиције и то:
			1) за инвестиције укупне вредности преко 50.000 евра у динарској противвредности према средњем курсу Народне банке Србије на дан подношења захтева за остваривање права на ИПАРД подстицаје:
			(1) 10 дана – за инвестиције у набавку опреме и механизације,
			(2) 25 дана – за инвестиције у изградњу објеката, осим објеката за прераду млека и меса,
			(3) 30 дана – за инвестиције у изградњу објеката за прераду млека и меса,
			(4) 40 дана – за инвестиције у обновљиве изворе енергије;
			2) за инвестиције укупне вредности мање од 50.000 евра у динарској противвредности према средњем курсу Народне банке Србије на дан подношења захтева за остваривање права на ИПАРД подстицаје:
			(1) 5 дана – за инвестиције у набавку опреме и механизације,
			(2) 12 дана – за инвестиције у изградњу објеката, осим објеката за прераду млека и меса,
			(3) 15 дана – за инвестиције у изградњу објеката за прераду млека и меса,
			(4) 20 дана – за инвестиције у обновљиве изворе енергије.
			Основица за обрачун референтне цене прихватљивих општих трошкова за накнаде за консултантске услуге, као и за пружање техничке помоћи за управљање пројектом током реализације пројекта из става 1. овог члана, представља индикативну дневницу без обзира на стварни број ангажованих консултаната, и утврђује се на начин сходно чл. 11. и 12. овог правилника.
			Члан 17.
			Ако захтев за одобравање права на ИПАРД подстицаје садржи накнаде из којих произлази већи износ дневница од износа дневница утврђених у складу са чл. 11. и 12. овог правилника, консултант може доставити најмање пет претходно закључених важећих уговора о консалтингу из којих произлази већи износ дневница и тада Управа утврђује износ дневнице у конкретном случају обрачуном просечног износа дневница из достављених важећих уговора, с тим да тако утврђена референтна цена општих трошкова не може прећи највиши прихватљиви износ из члана 13. овог правилника.
			Члан 18.
			Овај правилник ступа на снагу наредног дана од дана објављивања у „Службеном гласнику Републике Србије”.
			Број 110-00-00134/2018-09
			У Београду, 25. октобра 2018. године
			Министар,
			Бранислав Недимовић, с.р.
	

