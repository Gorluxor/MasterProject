



На
основу члана 10. став 2. Закона о
здравственој заштити животиња („Службени гласник СРС”, бр. 28/77 и
37/77), Републички
секретаријат за
пољопривреду, шумарство и
водопривреду,
доноси



ПРАВИЛНИК

О НАЧИНУ СПРОВОЂЕЊА
ЗАШТИТНИХ (ПРЕВЕНТИВНИХ) ЦЕПЉЕЊА ЖИВОТИЊА, ДИЈАГНОСТИЧКИХ И ДРУГИХ ИСПИТИВАЊА 

„Службени гласник
СРС", број 15 од 12. 

априла 1980. 

I. ОПШТЕ ОДРЕДБЕ 

Члан 1.

Овим правилником прописује се начин спровођења
заштитних (превентивних) цепљења животиња, дијагностичких и других испитивања
ради спречавања појава заразних болести животиња из члана 2. Закона о
здравственој заштити животиња. 

Члан 2. 

Заразне болести животиња за чије се спречавање и
сузбијање предузимају превентивне мере из члана 1. овог правилника су: 

– аујескијева болест (Morbux Aujeszky), 

– заразно запаљење вимена (Agalactia contagiosa bovum),


– шуштавац (Gangraena enphysematosa), 

– ентеротоксемија оваца и јагањаца (Enterotoxemia
infectiosa ovium), 

– респираторно обољење говеда (Rhinotracheitis
infectiosa bovum), 

– заразно запаљење папака оваца (заразна шепавост
оваца), 

– колера (Pasteurellosis), 

– богиње (Variola avium), 

– епидемични тремор (Encephalomyeltis avium), 

– заразни бронхит живине (Bronchitis infectiosa), 

– гумборо болест (I.B.D.), 

– пироплазмоза (Piroplasmosis), 

– шуга домаћих животиња (Scabies), 

– трихомонијаза (Trichomoniasis), 

– метиљавост (Fasciolosis), 

– вароатоза (Varoatosis). 

II. ПОСЕБНЕ ОДРЕДБЕ 

Аујескијева болест
(Morbus Aujeszky) 

Члан 3.

Аујескијева болест се клинички установљава када су
знаци болести јасно изражени и када се болест јавља у типичној форми. 

Члан 4. 

У лабораторијској дијагностици присутност вируса се
доказује преко културе ткива (цитопатогени ефекат), флуоресцентном
микроскопијом, или биолошким огледом на пацовима или кунићима. 

Члан 5. 

Ради превенирања Аујескијеве болести врши се: 

– редовна вакцинација којом се одржава ниво имунитета у
фармама, односно двориштима свиња у којима се Аујескијева болест ензоотски
јавља, 

– контрола здравственог стања животиња у запатима из
којих се набављају. 

Члан 6. 

Када се зараза утврди, заражени објекат, односно
двориште затвара се и спроводи контумација паса и мачака, дератизација и текућа
дезинфекција. 

У угроженим објектима и двориштима врши се вакцинација
свиња против Аујескијеве болести. 

Члан 7. 

По истеку рока од 14 дана од последњег угинућа, клања
или оздрављења, ако су преостале свиње вакцинисане и спроведена завршна
дезинфекција, сматра се да је зараза престала. 

Заразно запаљење
вимена (Agalactia contagiosa bovum) 

Члан 8. 

Сумња на заразно пресушење вимена установљава се на
основу клиничког налаза (промена органолиптичког својства млека), а дијагноза
бактериолошким испитивањем млека. 

Члан 9. 

Клинички преглед млека на заразно пресушење вимена
обухвата најмање једну од признатих брзих метода. У случају позитивне брзе
клиничке пробе узорци млека испитују се бактериолошки. 

Члан 10. 

Када се утврди заразно пресушење вимена, обуставља се
промет млека и млечних производа од оболеле животиње, спроводи се лечење
оболеле животиње, одвајање здравих од оболеле животиње и врши се чишћење, прање
и дезинфекција објекта. 

Пет дана после завршеног лечења млеко се може
употребљавати за исхрану људи. Здравствено стање вимена контролише се поново
после најмање 15 дана од обављеног лечења бактериолошким прегледом. 

Ако су резултати бактериолошког прегледа негативни и
ако је спроведена завршна дезинфекција објекта, престају мере за сузбијање
заразе.

Шуштавац (Gangraena
emphysematosa) 

Члан 11.

Ради спречавања појаве, спроводе се у дистриктима
шуштавца следеће мере: 

– евидентирање заражених пашњака, забрана напасања
животиња на њима, односно забрана припремања хране за животиње са њих; 

– вакцинација свих пријемљивих говеда и оваца пре
изгона на пашу; 

– дезинфекција стајског ђубрива пре коришћења биолошким
путем. 

Члан 12. 

Сумња на шуштавац установљава се на основу клиничког и
патоанатомског налаза, а дијагноза бактериолошким прегледом. 

За бактериолошки преглед материјал се узима после
угинућа животиње – најкасније до 12 часова у летњем, односно до 24 часа у зимском
периоду. За дијагнозу је потребно да се узме мишићно ткиво, парче слезине и
крв. 

Члан 13. 

У случају појаве заразе у дворишту (објекту фарме)
здраве животиње се одмах издвајају. 

Лечење оболелих животиња обавља се хиперимуним серумом
и хемотерапијом. 

Све угрожене животиње серумизују се, а затим вакцинишу,
а употребљавана храна замењује се другом здравом храном. 

Члан 14. 

Лешеви животиња угинулих од шуштавца нешкодљиво се
уклањају. 

Место где је животиња боловала и предмети који су били
у контакту са оболелом животињом дезинфикују се. 

Члан 15. 

По истеку 7 дана од оздрављења оболеле животиње или
њеног угинућа и спроведене дезинфекције, сматра се да је зараза престала. 

Ентеротоксемија
оваца и јагањаца (Enterotoxemia infectiosa ovium) 

Члан 16. 

Сумња на ентеротоксемију оваца и јагањаца установљава
се на основу клиничког и патоанатомског налаза а дијагноза бактериолошким
прегледом. 

За бактериолошко испитивање узима се цео леш или
подвезно црево са паренхиматозним органима (јетра, бубрег, слезина, лимфни
чвор) или шупља неотворена кост. 

Члан 17. 

У рејонима са стационарним појављивањем заразе, сваке
године се обавља вакцинација оваца и јагањаца у време кад нема заразе. 

Респираторно обољење
говеда (Rhinotracheitis infectiosa bovum) 

Члан 18.

У случају сумње на респираторно обољење говеда спроводи
се лабораторијска дијагностика и то: 

– доказивањем присуства антитела у крви, 

– изолацијом вируса са слузокоже респираторних и
гениталних органа, 

– прегледом органа угинулих или принудно закланих
животиња и побачених плодова (имунофлуоресценција и култура ткива). 

Члан 19. 

Бикови код којих је установљено респираторно обољење не
употребљавају се за природно парење и вештачко осемењавање. 

Члан 20. 

Ради спречавања појаве респираторног обољења у
угроженим запатима спроводи се заштитна вакцинација. 

Члан 21. 

По истеку рока од 21 дан после излечења, принудног
клања или угинућа последње оболеле животиње, спроведене вакцинације свих
пријемљивих животиња и обављене завршне дезинфекције, двориште (објекат фарме)
сматра се слободним од обољења. 

Заразна шепавост
оваца 

Члан 22. 

Дијагноза заразне шепавости оваца установљава се на
основу патоанатомских промена на оболелом папку и бактериолошким налазом. 

Члан 23. 

Пашњак на коме су напасана заражена стада и објекти на
којима су напајана заражена стада, не користе се за напасање, односно напајање
здравих стада, најмање две недеље по престанку заразе. 

Члан 24. 

Оболеле животиње одвајају се од здравих и третирају
хируршки, медикаментозно и имунолошки (лековитим дозама вакцине). 

Остале животиње из стада превентивно се третирају
имунолошки (превентивним дозама вакцине) као и медикаментозно у временским
интервалима, који зависе од услова држања и метеоролошких услова. 

Члан 25. 

По истеку рока од 21 дан после спроведеног лечења,
вакцинације, престанка клиничких симптома обољења и спроведене завршне
дезинфекције, запат (стадо) се сматра слободним од обољења. 

Заразна обољења
живине 

Колера
(Pasteurellosis) 

Члан 26.

Сумња на обољење живине од колере установљава се на
основу клиничке слике и патоанатомског налаза, а дијагноза бактериолошким
испитивањем и биолошким огледом на голубовима. 

Члан 27.

При утврђивању колере живине спроводе се профилактичке
мере и то: 

– антибиотска терапија, 

– ванцинација специфичним вакцинама, 

– дератизација и дезинсекција, и 

– санитарно клање. 

Члан 28. 

По истеку рока од 14 дана од последњег угинућа или
клања, спроведених мера из члана 27. овог правилника и извршене завршне
дезинфекције, запат живине се сматра слободним од обољења. 

Богиње (Variola
avium) 

Члан 29.

Сумња на обољење живине од богиња установљава се на
основу клиничке слике и патоанатомског налаза, а дијагноза вирусолошким
прегледом. 

Члан 30. 

У великим запатима живине спроводи се превентивна
вакцинација вакцинама кокошијим типом вируса – код запата старијих од 8 недеља,
једанпут годишње. 

У случају појаве непосредне опасности од заразе,
превентивна вакцинација живине спровешће се и у запатима живине у својини
грађана. 

Члан 31. 

У случају појаве обољења у запату, оболела живина се
одмах издваја, а сва остала живина се вакцинише. Ако је већи део запата
захваћен променама, вакцинација се не спроводи. 

Члан 32. 

По истеку рока од 21 дана од последњег угинућа или
клања, после обављене вакцинације и после извршене завршне дезинфекције, запат
се сматра слободним од обољења. 

Епидемични тремор
(Encephalomyelitis avium) 

Члан 33.

Сумња на обољење од епидемичног тремора установљава се,
и то код: 

– пилића, на основу клиничке слике, 

– одраслих кокоши, на основу SN и Taylorovog теста. 

Зараза се утврђује вирусолошким прегледом. 

Члан 34.

У зараженој фарми (запату) спроводе се следеће мере и
то: 

а) у узгојима пилића 

– пилићи са симптомима епидемичног тремора нешкодљиво
се уништавају, а остали се тове до краја това, 

б) у магичним запатима из којих потичу оболели пилићи: 

– из вакцинисаног запата не врши се инкубирање јаја за
време од 4 недеље од извршене вакцинације, а пилићи из уложених јаја из тих
запата користе се само за тов за сопствене потребе, 

– из невакцинисаних запата не врши се инкубирање јаја
за време од 7 недеља, 

– за време трајања заразе, из матичних запата јаја могу
да се користе само као конзумна. 

По истеку рока од 8 недеља после клања, односно угинућа
свих заражених животиња и спроведене завршне дезинфекције престаје спровођење
мера из става 1. овог члана. 

Заразни бронхит
живине (Bronchitis infectiosa) 

Члан 35.

Сумња на обољење живине од заразног бронхита
установљава се на основу клиничке слике и патоанатомског налаза, а дијагноза
вирусолошком методом. 

При појави обољења у матичним запатима за време
продукције, јаја могу да се користе само за конзум. По истеку рока од 6 недеља
од последњег случаја угинућа, односно принудног клања носиља, јаја могу да се
користе за улагање (насад). 

Код појаве обољења пилића за узгој, промет овим
пилићима не обавља се у току шест недеља од последњег случаја угинућа или
принудног клања у зараженом запату. 

Ради заштите матичних запата од заразног бронхита
спроводи се превентивна вакцинација. 

Гумборо обољење
(I.B.D.) 

Члан 36.

Сумња на појаву Гумборо обољења живине (I.B.D.)
установљава се на основу клиничке слике и патоанатомског налаза, а дијагноза
вирусолошким прегледом. 

При појави обољења пилића, одређује се затварање
дворишта (фарме) у трајању од 21 дан од последњег клања или угинућа, осим у
случају када се врши отпремање живине за непосредно клање. 

Ради заштите од Гумборо обољења спроводи се превентивна
вакцинација пилића. 

Пироплазмоза
(Piroplasmosis) 

Члан 37.

Сумња на пироплазмозу установљава се на основу клиничке
слике и патоанатомског налаза код угинулих животиња, а дијагноза микроскопским
прегледом крвних размаза периферне крви. 

Члан 38. 

Оболеле животиње лече се расположивим паразитицидима
(Пировет, Баренил, и сл.) уз третирање инсектицидима читавог запата. 

Члан 39. 

После 14 дана од дана излечења, принудног клања или
угинућа и спроведене дезинсекције свих животиња у запату, сматра се запат
слободним од обољења. 

Шуга домаћих
животиња (Scabies) 

Члан 40. 

Сумња на појаву шуге домаћих животиња установљава се на
основу промена на кожи и израженог свраба, а дијагноза микроскопским прегледом
скарифицираних делова коже. 

Члан 41. 

Оболела грла лече се двократним купањем, прскањем или
запрашивањем у размаку од 8–10 дана. После спроведеног лечења заражени запат се
може сместити у просторију у којој је био до појаве обољења, ако је просторија
најмање два месеца била празна и ако је извршена завршна дезинфекција. 

Члан 42. 

Запат се сматра слободним од шуге ако је, од
спроведеног двократног лечења и извршене дезинфекције, прошло најмање 14 дана. 

Трихомонијаза
(Trichomoniasis) 

Члан 43.

Сумња на трихомонијазу установљава се на основу
клиничког налаза (локалне промене на полним органима, побачај), а дијагноза
микроскопским и културелним налазом из побачених плодова, овојница, испирака
вагине и препуцијума. 

Члан 44. 

Ради спречавања појаве трихомонијазе врши се преглед
бикова који служе за природно парење, најмање једанпут у три месеца. 

При утврђивању трихомонијазе спроводе се мере сузбијања
утврђене чланом 16. Закона о здравственој заштити животиња. 

После спровођења мера из става 2. овог члана и
добијеног негативног налаза микроскопског и културелног налаза, код инфицираних
плоткиња сматра се да је зараза престала. 

Метиљавост (Fasciolosis)


Члан 45.

Спречавање појаве метиљавости спроводи се санацијом
инвадираних пашњака, забраном напасања на инвадираним пашњацима и
профилактичном дехелминтизацијом животиња пре изгона на пашу. 

Члан 46. 

Дијагноза метиљавости установљава се на основу патоанатомских
промена и налаза паразита у јетри и на основу копролошког налаза уз изражену
клиничку слику. 

Лечење оболелих грла спроводи се у зараженим
дистриктима плански, у размацима које одреди надлежни општински орган управе за
послове ветеринарске инспекције. 

Вароатоза пчела
(Varoatosis) 

Члан 47.

Сумња на вароатозу пчела установљава се на основу
клиничке слике, а дијагноза паразитолошком идентификацијом узрочника. 

Дијагностиковање се обавља прегледом најмање 20
друштава у великим и прегледом свих друштава у мањим пчелињацима методом
дијагностичког запрашивања. 

Члан 48. 

За потпуно излечење пчелињих друштава нужно је обавити
најмање два третмана кошница: пролећни (уништавање узрочника) и јесењи (када у
друштву више нема легала). 

Лечење се обавља димљењем или запрашивањем. 

Члан 49. 

При појави вароатозе спроводе се ветеринарско-санитарне
мере и то: 

– затварање (карантинирање) заражених пчелињака, 

– обавезан преглед свих пчелињих друштава, и 

– лечење пчелињих друштава. 

Пчелињак се сматра слободним од вароатозе, ако су
обављена најмање два третмана (пролећни и јесењи) и ако се утврди да више не
постоји инвадираност узрочником. 

Члан 50. 

Овај правилник ступа на снагу осмог дана од дана
објављивања у „Службеном гласнику Социјалистичке Републике Србије". 



Број
323-481/71-05

У Београду, 17.
марта 1980. године

Републички секретар

за пољопривреду, шумарство и 

водопривреду,

дипл. инж. Слободан
Миливојевић, с.р.



