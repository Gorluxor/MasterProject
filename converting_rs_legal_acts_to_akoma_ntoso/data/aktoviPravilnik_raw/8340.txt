





На основу члана 104. став 4. и члана 106. став 3.
Закона о ветеринарству („Службени гласник РС”, број 91/05) и члана 17. став 4.
и члана 24. став 2. Закона о Влади („Службени гласник РС”, бр. 55/05 и 71/05 –
исправка),

Министар привреде, који је на основу Одлуке председника
Владе број 02-01-00002/2006-01 од 14. новембра 2006. године, објављене у
„Службеном гласнику Републике Србије”, број 102/06, преузео овлашћења министра
пољопривреде, шумарства и водопривреде, доноси



ПРАВИЛНИК

о облику и садржини
жига, односно потврде о безбедности дивљачи за исхрану људи, 

као и о начину и
поступку обележавања хране животињског порекла

“Службени гласник
РС”, број 44 од
15. маја 2007.



I. УВОДНЕ ОДРЕДБЕ



Члан 1.

Овим правилником прописује се облик и садржина жига,
односно потврде о безбедности дивљачи за исхрану људи, облик и садржина жига,
као и начин и поступак обележавања хране животињског порекла.



Члан 2.

Сва храна животињског порекла у промету мора бити
безбедна за исхрану људи и обележена.

Безбедност хране животињског порекла из става 1. овог
члана утврђује се на основу ветеринарско-санитарне контроле.



Члан 3.

На основу резултата извршене ветеринарско-санитарне
контроле храна животињског порекла оцењује се и обележава, као:

1) употребљива за исхрану људи;

2) условно употребљива за исхрану људи;

3) употребљива за прераду;

4) неупотребљива за исхрану људи. 



Члан 4.

Храна животињског порекла обележава се непосредним
отиском жига и у зависности од врсте паковања ознаком облика и садржине жига.

Боја која се користи за стављање жига мора да буде
нешкодљива за здравље људи у складу са посебним прописом.



II. НАЧИН И ПОСТУПАК
ОБЕЛЕЖАВАЊА МЕСА



1. Трупови и органи
закланих папкара и копитара



Члан 5.

Сви делови закланих папкара, односно копитара морају да
се обележе папирним ознакама, картицама или на начин да постоји веза између
трупа и органа.

Обележавање из става 1. овог члана врши се под надзором
ветеринарског инспектора, односно овлашћеног лица.

Ниједан део закланог папкара, односно копитара из става
1. овог члана не сме да се одстрани док ветеринарски инспектор, односно
овлашћено лице не изврши преглед.



Члан 6.

Папирне ознаке којима се обележавају сви делови
закланих папкара, односно копитара треба да буду беле боје, а сваки део
величине 4 цм x 6 цм.

Делови папирне ознаке су међусобно перфорирани, тако да
се при коришћењу могу лако одвајати. Бројеви на сваком делу морају бити
одштампани црном бојом, а њихова висина мора да износи 2 цм.



Члан 7.

Обележавање делова закланих папкара, односно копитара
папирним ознакама, врши се на следећи начин:

1) делови трупа и органи закланих папкара (говеда,
јунади, телади и бивола), односно копитара, обележавају се петоделним папирним
ознакама, и то: првим делом ознаке обележава се глава, другим и трећим делом
обележавају се обе половине трупа, четвртим делом грудни органи, а петим делом
трбушни органи;

2) делови трупа и органи закланих свиња, обележавају се
четвороделним папирним ознакама, и то: прва и друга папирна ознака стављају се
на обе половине трупа, трећа се ставља на заједнички извађене трбушне и грудне
органе, а четврта на језик.

Ако из било ког разлога од трупа свиње мора да се
одвоји глава или неки други орган, користе се папирне ознаке са толико делова
да сваки део трупа, одвојени органи или део органа буде посебно обележен у тренутку
прегледа;

3) делови трупа и органи закланих оваца, јагњади, коза
и јаради обележавају се са онолико делова папирних ознака колико има делова
трупа или одвојених органа у тренутку прегледа.

После прегледа и процене трупа и органа закланих
папкара, односно копитара, папирне ознаке морају да се скину са места на која
су стављене.



Члан 8.

Ако ветеринарско-санитарном контролом не може да се
оцени да су труп и органи закланих папкара, односно копитара употребљиви за
исхрану људи, на труп и припадајуће органе мора да се стави картица са ознаком
„ЗАДРЖАНО”.

Делови картице из става 1. овог члана стављају се на
труп, делове трупа и органе закланих папкара, односно копитара на места и на
начин прописан чланом 7. став 1. тач. 1), 2) и 3) овог правилника. 

Картицу са ознаком „ЗАДРЖАНО” ставља ветеринарски
инспектор, односно овлашћено лице и она мора да остане на месту на које је
стављена све док ветеринарски инспектор, односно овлашћено лице не оцени
употребљивост трупа и органа закланих папкара, односно копитара.



Члан 9.

Картица са ознаком „ЗАДРЖАНО” треба да буде петоделна,
с тим да сваки део буде величине 3,5 цм x 7 цм. Свих пет делова морају да буду
међусобно повезани перфорацијом, тако да се при коришћењу могу лако одвајати.
Картица је жуте боје, а натписи на њој одштампани уоквиреним словима црне боје,
висине 0,8 цм.

Појединачни део картице има две стране. На страни 1. у
горњем реду је текст: „ВЕТЕРИНАРСКА ИНСПЕКЦИЈА”, а у доњем реду је текст
„ЗАДРЖАНО”. На страни 2. у горњем реду је текст: „Бр.” и редни број картице
одштампан арапским бројевима, величине 0,5 цм, а у доњем реду је текст:
„ЗАДРЖАНО”. 



Члан 10.

Папирне ознаке и картице са ознаком „ЗАДРЖАНО” могу да
се користе само једанпут.



Члан 11.

Трупови и органи, односно месо закланих папкара,
односно копитара, после ветеринарско-санитарне контроле и оцене, обележавају се
жигом, односно врућим жигом.

Збирно паковање меса и органа обележава се ознаком
облика и садржине жига без датума прегледа.

Ознака из става 2. овог члана ставља се отискивањем на
спољашњу површину збирног паковања или на декларацију или је одштампана на
декларацији или етикети.

Декларација или етикета за збирно паковање меса и
органа у извозном објекту мора да има серијски број о којем се води евиденција
у складу са посебним прописом.



Члан 12.

Месо
и органи закланих папкара, односно копитара који су оцењени као употребљиви за
исхрану људи, обележавају се под надзором ветеринарског инспектора, односно
овлашћеног лица.

Жиг
за обележавање садржи у горњем реду текст: „ВЕТЕРИНАРСКА ИНСПЕКЦИЈА”, у доњем
реду назив општине, у средини датум извршеног прегледа, а испод ветеринарски
контролни број објекта. За град уместо назива општине пише назив града.

Жиг
који се употребљава у извозном објекту садржи у горњем реду текст: „РС”, као
стандардизовану међународну ознаку Републике Србије, у доњем реду текст:
„ВЕТЕРИНАРСКА ИНСПЕКЦИЈА СРБИЈЕ”, у средини извозни контролни број објекта, а
испод датум извршеног прегледа.

Члан 13.

Трупови,
полутке, четврти и органи који су оцењени као употребљиви за исхрану људи,
обележавају се жигом из члана 12. став 2. овог правилника, односно у извозном
објекту жигом из члана 12. став 3. овог правилника, и то на следећи начин:

1)
говеда, свиње и овце, овалним жигом, ширине 6,5 цм и висине 4,5 цм. Висина
слова мора да буде 0,8 цм, висина бројева датума 0,5 цм, висина ветеринарског
контролног броја објекта 0,5 цм, односно висина извозног контролног броја
објекта 1 цм;

2)
копитари, биволи и козе, округлим жигом, пречника 5 цм у коме је исписана врста
меса: „МЕСО КОПИТАРА”, „МЕСО БИВОЛА”, „МЕСО КОЗА”. Висина слова и бројева
датума мора да буде 0,5 цм, а висина ветеринарског контролног броја објекта 0,8
цм;

3)
копитари, биволи и козе, у извозном објекту, овалним жигом, ширине 6,5 цм и
висине 4,5 цм. Висина слова мора да буде 0,8 цм, висина бројева датума 0,5 цм,
а висина извозног контролног броја објекта 1 цм;

4)
свиње и дивљачи који су прегледани на трихинелозу, округлим жигом пречника 2,5
цм и словом „Т” висине 1 цм у средини жига.

Члан 14.

Трупови,
полутке, четврти и органи који су оцењени као условно употребљиви за исхрану
људи, обележавају се жигом у облику квадрата са страницама од 6 цм. Жиг садржи
текст: „ВЕТЕРИНАРСКА ИНСПЕКЦИЈА”, датум прегледа и назив општине, с тим што је
за месо копитара, бивола и коза у жигу исписан назив врсте меса. Висина слова
мора да буде 0,8 цм, а висина бројева 0,5 цм. За град уместо назива општине
пише назив града.

Члан 15.

Трупови,
полутке, четврти и органи који су оцењени као употребљиви за прераду,
обележавају се жигом у облику правоугаоника са страницама 6 цм x 4 цм. Жиг
садржи текст: „ВЕТЕРИНАРСКА ИНСПЕКЦИЈА”, датум прегледа, назив општине и текст:
„ЗА ПРЕРАДУ”. За град уместо назива општине пише назив града.

Члан 16.

Трупови,
полутке, четврти и органи свих врста који су оцењени као неупотребљиви за
исхрану људи, обележавају се жигом у облику равностраног троугла са страницама
од 5 цм. Жиг садржи текст: „ВЕТЕРИНАРСКА ИНСПЕКЦИЈА”, датум прегледа и назив
општине. За град уместо назива општине пише назив града.

Члан 17.

Труп
и глава слабо бобичавих закланих папкара и копитара који се оспособљавају
замрзавањем, обележавају се етикетом на којој је исписано:



ПРИВРЕМЕНО
ЗАДРЖАНО:

БОБИЧАВО

За
замрзавање

Датум
и час почетка оспособљавања:

Датум
и час завршетка оспособљавања:

М.П.
Ветеринарски инспектор/Овлашћено лице

Етикета
из става 1. овог члана је црвене боје величине 14 цм x 7 цм.

Члан 18.

Труп,
полутке и четврти закланих папкара, односно копитара који су оцењени као
употребљиви за исхрану људи, обележавају се жигом на одређеним местима.

Код
говеда, јунади, телади, бивола и копитара, жиг се ставља на обе полутке, и то
на:

1)
спољашњу страну бута;

2)
леђа у крсном делу, односно слабине;

3)
леђа изнад бубрега;

4)
груди;

5)
плећку.

Код
свиња, жиг се ставља на обе полутке, и то на:

1)
спољашњу страну бута;

2)
леђа у крсном делу;

3)
леђа изнад бубрега;

4)
плећку.

Код
оваца и коза, жиг се ставља са обе стране трупа или полутке, и то на:

1)
унутрашњу страну бута;

2)
плећку.

Код
прасади, јагњади и јаради, жиг се ставља на леђа изнад плећке.

На
полутке свиња и трупове прасади и дивљачи ставља се и жиг прописан чланом 13.
тачка 4) овог правилника на горњи део спољне стране бута.

Глава,
језик, срце, плућа и јетра који су оцењени као употребљиви за исхрану људи,
обележавају се жигом или врућим жигом.

Ако
глава или језик код оваца и коза нису одвојени од трупа, не морају се посебно
обележити.

Изузетно
од одредаба ст. 2. до 5. овог члана, уколико се расецање за даљу прераду или
обраду обавља у истом објекту у којем је обављено и клање, труп се обележава
стављањем жига на груди у близини грудне кости, а унутрашњи органи се не
обележавају.

Члан 19.

Ако
се из објекта отпрема охлађено или смрзнуто неупаковано месо у основним
деловима и органи или изнутрице у збирном паковању, а намењени су даљој обради,
доради или преради у другом објекту, ознака жига и датум клања или замрзавања
ставља се на спољашњу површину збирног паковања, тако да се ознака при отварању
поништи. Садржај и облик ознаке жига прописани су чланом 11. став 2. овог
правилника.

Ако
се из објекта отпремају охлађено или смрзнуто претходно упаковано месо у
основним деловима, органи или изнутрице, умотани у фолију или стављени у кесе,
а затим у збирно паковање, сваки део мора да буде обележен жигом са датумом
клања. На спољашну површину збирног паковања ставља се ознака жига и датум
клања или замрзавања, тако да се ознака жига при отварању збирног паковања
поништи. Садржај и облик жига прописани су чланом 11. став 2. овог правилника.

Ако
се комади меса или унутрашњи органи упаковани у јединично паковање стављају у
промет, на амбалажу се ставља ознака жига и датум клања или замрзавања. На
спољашњу површину збирног паковања ставља се ознака жига и датум клања или
замрзавања, тако да се ознака жига при отварању збирног паковања поништи.
Садржај и облик ознаке жига прописани су чланом 11. став 2. овог правилника.

2. Трупови, месо и
органи заклане живине 



Члан 20.

Трупови,
расечено месо и изнутрице заклане живине који су оцењени као употребљиви за
исхрану људи, обележавају се на следећи начин, и то ако се:

1)
трупови стављају у промет појединачни неупаковани, морају да буду обележени
округлим жигом који се ставља на труп испод крила. Жиг је пречника 3 цм и
садржи текст: „ВЕТЕРИНАРСКА ИНСПЕКЦИЈА”, назив општине, датум прегледа и
ветеринарски контролни број објекта. Висина слова и бројева мора да буде 0,3
цм. За град уместо назива општине пише назив града;

2)
у промет стављају појединачни упаковани трупови, ознака жига из става 3,
односно става 4. овог члана штампа се на етикети, кеси или другој амбалажи;

3)
у промет стављају делови трупа или унутрашњи органи упаковани у јединично
паковање, на амбалажу се ставља ознака жига из става 3, односно става 4. овог
члана штампана на етикети или амбалажи или идентификационој ознаци у облику
жига из члана 27. став 3. овог правилника.

На
збирно паковање меса и изнутрица из става 1. овог члана ставља се ознака жига и
датум клања или замрзавања, тако да се ознака жига при отварању збирног
паковања поништи. Садржај и облик ознаке жига прописани су одредбама ст. 3. и
4. овог члана. 

Ознака
жига за појединачни упаковани труп и збирно паковање је овалног облика, ширине
6,5 цм, висине 4,5 цм и садржи у горњем реду текст: „ВЕТЕРИНАРСКА ИНСПЕКЦИЈА”,
у доњем реду назив општине, а у средини ветеринарски контролни број објекта.
Висина слова мора да буде 0,8 цм, а висина ветеринарског контролног броја
објекта 0,5 цм. За град уместо назива општине пише назив града.

Ознака
жига која се употребљава у извозном објекту овалног је облика, ширине 6,5 цм,
висине 4,5 цм и садржи у горњем реду текст: „РС”, у доњем реду текст:
„ВЕТЕРИНАРСКА ИНСПЕКЦИЈА СРБИЈЕ”, а у средини извозни контролни број објекта.
Висина слова мора да буде 0,8 цм, а висина извозног контролног броја објекта 1
цм.

Члан 21.

Обележавање
трупова, меса и органа пернатих животиња (ној, ему и др.) који су оцењени као
употребљиви за исхрану људи, врши се у складу са одредбама чл. 3. до 12. и
члана 13. тачка 1) овог правилника, стављањем жига на обе стране груди, на
врат, батаке и крила, а на збирно паковање на начин прописан одредбама члана
19. овог правилника.

3. Трупови и месо
закланих кунића



Члан 22.

Трупови,
расечено месо и изнутрице закланих кунића који су оцењени као употребљиви за
исхрану људи, обележавају се на следећи начин, и то ако се:

1)
трупови стављају у промет појединачни неупаковани, морају да буду обележени
округлим жигом који се ставља на унутрашњу страну оба бута. Жиг је пречника 3
цм и садржи текст: „ВЕТЕРИНАРСКА ИНСПЕКЦИЈА”, назив општине, датум прегледа и
ветеринарски контролни број објекта. Висина слова и бројева мора да буде 0,3 цм.
За град уместо назива општине пише назив града;

2)
у промет стављају појединачни упаковани трупови, ознака жига из става 3,
односно става 4. овог члана штампа се на етикети, кеси или другој амбалажи;

3)
у промет стављају делови трупа или унутрашњи органи упаковани у јединично
паковање, на амбалажу се ставља ознака жига из става 3, односно става 4. овог
члана штампана на етикети или амбалажи или идентификациона ознака у облику жига
из члана 27. став 3. овог правилника.

На
збирно паковање меса и изнутрица из става 1. овог члана, ставља се ознака жига
и датум клања или замрзавања, тако да се ознака жига при отварању збирног
паковања поништи. Садржај и облик ознаке жига прописани су одредбама ст. 3. и
4. овог члана. 

Ознака
жига за појединачни упаковани труп и збирно паковање је овалног облика, ширине
6,5 цм, висине 4,5 цм и садржи у горњем реду текст: „ВЕТЕРИНАРСКА ИНСПЕКЦИЈА”,
у доњем реду назив општине, а у средини ветеринарски контролни број објекта.
Висина слова мора да буде 0,8 цм, а висина ветеринарског контролног броја
објекта 0,5 цм. За град уместо назива општине пише назив града.

Ознака
жига која се употребљава у извозном објекту овалног је облика, ширине 6,5 цм,
висине 4,5 цм и садржи у горњем реду текст: „РС”, у доњем реду текст:
„ВЕТЕРИНАРСКА ИНСПЕКЦИЈА СРБИЈЕ”, а у средини извозни контролни број објекта.
Висина слова мора да буде 0,8 цм, а висина извозног контролног броја објекта 1
цм.

4. Одстрељена
дивљач, трупови и месо дивљачи



Члан 23.

На труп и припадајуће органе одстрељене ситне, крупне
или пернате дивљачи ставља се папирна ознака која садржи податак о месту
одстрела и датум одстрела.



Члан 24.

У објекту за обраду и расецање дивљачи, односно
извозном објекту, после скидања коже, труп и расечено месо одстрељене крупне
дивљачи који су оцењени као употребљиви за исхрану људи, обележавају се жигом
из члана 13. тач. 1) и 3) овог правилника, који се ставља на места прописана
чланом 18. ст. 2. и 3. овог правилника.

У објекту за обраду и расецање дивљачи, односно
извозном објекту, после скидања коже, труп и расечено месо одстрељене ситне
дивљачи (зечеви и сл.) који су оцењени као употребљиви за исхрану људи,
обележавају се жигом из члана 22. став 1. тачка 1) овог правилника, који се
ставља на места прописана чланом 18. ст. 4. и 5. овог правилника.

У објекту за обраду и расецање пернате дивљачи, односно
извозном објекту, примењују се одредбе члана 20. овог правилника које се односе
на заклану живину.



Члан 25.

Појединачни трупови без коже, расечено месо или
изнутрице дивљачи који су оцењени као употребљиви за исхрану људи, обележавају
се на следећи начин:

1) појединачни неупаковани трупови, на начин прописан
одредбом члана 24. став 2. овог правилника;

2) појединачни упаковани трупови, њихови делови или
унутрашњи органи, ознаком жига одштампаном на кеси или етикети која је
прописана чланом 20. став 1. тачка 2) овог правилника.

На збирно паковање меса и изнутрица, ставља се ознака
жига и датум прегледа или замрзавања, тако да се ознака жига при отварању
поништи. Садржај и облик ознаке жига прописани су чланом 11. став 2. овог
правилника.



III. НАЧИН И
ПОСТУПАК ОБЕЛЕЖАВАЊА ПРОИЗВОДА ЖИВОТИЊСКОГ ПОРЕКЛА



1. Идентификациона
ознака у облику жига



Члан 26.

Производи животињског порекла пре отпреме из објекта за
производњу морају бити обележени идентификационом ознаком у облику жига (у
даљем тексту: индентификациона ознака).

Ако се производ животињског порекла упућује на даљу
обраду, дораду, односно прераду у неки други објекат, пре поновног стављања у
промет мора да се обележи идентификационом ознаком објекта у којем су обављени
поступци обраде, дораде, односно прераде.



Члан 27.

Идентификациона ознака ставља се на појединачну
амбалажу производа животињског порекла, на један од следећих начина:

1) отиском идентификационе ознаке на непосредној
амбалажи производа;

2) отиском идентификационе ознаке на декларацији;

3) одштампаним отиском идентификационе ознаке на
етикети, декларацији или непосредној амбалажи (кеса за паковање, фолија и др.);

4) литографисана или на привеску који не може да се
скине.

Идентификациона ознака по величини мора бити
прилагођена величини појединачног паковања, јасно видљива и неизбрисива, а
слова и бројеви морају да буду читљиви.

Идентификациона ознака је овалног облика и садржи у
горњем реду двословни код Републике Србије по стандарду ИСО 3166, а у доњем
реду ветеринарски контролни број објекта или извозни контролни број објекта.

Ознака жига која се употребљава у извозном објекту за
збирно паковање овалног је облика, ширине 6,5 цм, висине 4,5 цм и садржи у
горњем реду текст: „РС”, у доњем реду текст: „ВЕТЕРИНАРСКА ИНСПЕКЦИЈА СРБИЈЕ”,
а у средини извозни контролни број објекта. Висина слова мора да буде 0,8 цм, а
висина извозног контролног броја објекта 1 цм.

Ознака жига ставља се на спољашњу површину збирног
паковања, тако да се при отварању поништи.

О серијским бројевима издатих ознака жига из става 4.
овог члана води се евиденција у складу са посебним прописом. 



1) Производи од меса



Члан 28.

Појединачни производ од меса обележава се на начин
прописан одредбама чл. 26. и 27. овог правилника.

На збирно паковање ставља се идентификациона ознака и
датум у складу са посебним прописом.

На збирно паковање у извозном објекту ставља се ознака
жига и датум у складу са посебним прописом, тако да се ознака жига при отварању
поништи.

Садржај и облик ознаке жига из става 3. овог члана
прописани су чланом 27. став 4. овог правилника.



2) Млеко и производи
од млека



Члан 29.

Возило за транспорт (цистерна), односно збирни
контејнер за сирово млеко које је употребљиво за исхрану људи, има ознаку:
„СИРОВО МЛЕКО”.

Млеко и производи од млека који су употребљиви за
исхрану људи, обележавају се на начин прописан одредбама чл. 26. и 27. овог
правилника и у складу са посебним прописом. 

Производи који су у целости или делимично добијени од
„сировог млека”, које није термички, физички или хемијски обрађено, имају
ознаку, односно текст: „ПРОИЗВЕДЕНО ОД СИРОВОГ МЛЕКА”.

На збирно паковање ставља се идентификациона ознака и
датум у складу са посебним прописом.

На збирно паковање у извозном објекту ставља се ознака
жига и датум у складу са посебним прописом, тако да се ознака жига при отварању
збирне амбалаже поништи. Садржај и облик ознаке жига прописани су чланом 27.
став 4. овог правилника.



Члан 30.

Када се возилом за транспорт (цистерна), односно
збирним контејнером (канта) транспортује млеко које је условно употребљиво за
исхрану људи, поред ознаке из члана 29. став 1. овог правилника, возило за
транспорт, односно збирни контејнер мора да буде обележен и ознаком црвене
боје, на којој је исписан текст: „УСЛОВНО УПОТРЕБЉИВО ЗА ИСХРАНУ ЉУДИ”. Висина
слова на возилу мора да буде 25 цм, а висина слова на канти 10 цм.

Производ од млека који је условно употребљив за исхрану
људи произвођач је дужан да видно обележи.



3) Јаја и производи
од јаја



Члан 31.

На појединачно паковање, односно амбалажу јаја која се
стављају у промет, ставља се идентификациона ознака и декларација у складу са
посебним прописом. Садржај и облик идентификационе ознаке прописани су чланом
27. став 3. овог правилника.

На збирно паковање ставља се идентификациона ознака и
датум у складу са посебним прописом.

На збирно паковање јаја у извозном објекту ставља се
ознака жига и датум у складу са посебним прописом, тако да се ознака жига при
отварању поништи.

Садржај и облик ознаке жига из става 3. овог члана
прописани су чланом 27. став 4. овог правилника.

Јаја, која нису намењена малопродаји, већ служе као
сировина за даљу производњу, поред идентификационе ознаке и ознаке жига из чл.
26. и 27. овог правилника, морају да имају и наведену температуру чувања и рок
употребе.

Поред декларације у складу са посебним прописом и
ознаке жига из става 4. овог члана, на збирном паковању течног производа од
јаја мора да стоји и текст: „НЕПАСТЕРИЗОВАН ПРОИЗВОД ОД ЈАЈА, НАМЕЊЕН ЗА ДАЉУ
ОБРАДУ” са назначеним датумом и часом разбијања јаја.



4) Рибе, ракови,
шкољке, мекушци, жабе, пужеви и њихови производи



Члан 32.

Транспортни контејнер (цистерна, базен и сл.) којим се
превози или испоручује жива риба, мора да буде обележен ознаком: „ЖИВА РИБА”.

На збирно, односно ринфузно паковање (контејнер од
стиропора и др.) охлађене или смрзнуте рибе, ракова, шкољки, мекушаца, жаба,
пужева и др., ставља се идентификациона ознака и датум у складу са посебним
прописом, а у извозном објекту ставља се ознака жига, као и датум на начин
прописан посебним прописом, тако да се ознака жига при отварању збирног
паковања поништи.

Појединачно упакована охлађена или смрзнута риба,
ракови, шкољке, мекушци, жабе, пужеви и др., као и њихови производи,
обележавају се на начин прописан одредбама члана 26. и члана 27. ст. 1, 2. и 3.
овог правилника.

На збирно паковање из става 3. овог члана ставља се
ознака жига и датум у складу са посебним прописом, тако да се ознака жига при
отварању збирног паковања поништи.

Садржај и облик ознаке жига из става 4. овог члана
прописани су чланом 27. став 4. овог правилника.



5) Мед и производи
од меда



Члан 33.

Транспортни контејнер (цистерна, канта и др.) којим се
превози мед у промету, мора да буде видно обележен ознаком: „МЕД”.

Упаковани мед и производи од меда који су употребљиви за
исхрану људи, обележавају се на начин прописан одредбама члана 26. и члана 27.
ст. 1, 2. и 3. овог правилника.

На збирно паковање ставља се идентификациона ознака и
датум у складу са посебним прописом.

На збирно паковање из става 2. овог члана у извозном
објекту ставља се ознака жига и датум у складу са посебним прописом, тако да се
ознака жига при отварању збирног паковања поништи.

Садржај и облик ознаке жига из става 4. овог члана
прописани су чланом 27. став 4. овог правилника.



6) Други производи
животињског порекла



Члан 34.

Остали производи животињског порекла у појединачном
паковању, односно амбалажи, обележавају се у складу са одредбама чл. 26. и 27.
овог правилника.

На збирно паковање ставља се идентификациона ознака и
датум у складу са посебним прописом.

На збирно паковање у извозном објекту ставља се ознака
жига и датум у складу са посебним прописом, тако да се ознака жига при отварању
збирног паковања поништи.

Садржај и облик ознаке жига из става 3. овог члана
прописани су чланом 27. став 4. овог правилника.



2. Облик и садржина
жигова и ознака



Члан 35.

Облик и садржина картице из члана 9. и облици и
садржина жигова и ознака жигова из члана 11. став 2, члана 12. ст. 2. и 3, чл.
13, 14, 15, 16, члана 20. став 1. тачка 1) и ст. 3. и 4, члана 22. став 1.
тачка 1) и ст. 3. и 4. и члана 27. став 4. овог правилника одштампани су уз
овај правилник и чине његов саставни део.



IV. ПРЕЛАЗНЕ И
ЗАВРШНЕ ОДРЕДБЕ



Члан 36.

Облик и садржина жига, као и начин и поступак
обележавања хране животињског порекла намењене промету на домаћем тржишту
морају се ускладити са одредбама овог правилника у року од 90 дана, а облик и
садржина жигова, као и начин и поступак обележавања хране животињског порекла у
извозним објектима у року од 15 дана од дана ступања на снагу овог правилника.



Члан 37.

Даном ступања на снагу овог правилника престају да важе
одредбе чл. 33, 55, 56, 57, 58, 59, 60, 61, 62, 84, 93, члана 97. став 2, члана
100. став 4. у делу који се односи на облик, садржину и начин коришћења жига,
чл. 103, 104, 105, члана 130. став 3. у делу који се односи на обележавање
амбалаже у којој се транспортује условно хигијенски исправно млеко и члана 205.
у делу који се односи на облике жигова и печата Правилника о начину вршења
ветеринарско-санитарног прегледа и контроле животиња пре клања и производа
животињског порекла („Службени лист СФРЈ”, број 68/89 и „Службени лист СЦГ”,
број 10/03).



Члан 38.

Овај правилник ступа на снагу осмог дана од дана
објављивања у „Службеном гласнику Републике Србије”.



Број
110-00-00027/2007-09

У Београду, 9. маја
2007. године

Министар,

др 
Предраг Бубало,
с.р.

















