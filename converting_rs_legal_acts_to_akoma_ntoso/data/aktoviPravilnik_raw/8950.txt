


	
	Zakon


	
	На основу члана 8. став 1. тачка 1), члана 23. став 1. и члана 121. Закона о електронским комуникацијама („Службени гласник РС”, број 44/10), члана 12. став 1. тачка 1) и члана 16. тачка 4. Статута Републичке агенције за електронске комуникације („Службени гласник РС”, број 59/10), 
	
	Управни одбор Републичке агенције за електронске комуникације, је на седници од 21. октобра 2011. године, донео
	
	ПРАВИЛНИК
	о условима приступа и коришћењу података из јавног телефонског именика
	
	"Службени гласник РС", број 84 од 11. 
	новембра 2011.
	
	1. Уводне одредбе
	Члан 1.
	Овим правилником ближе се прописују услови у погледу приступа и коришћења података о претплатницима, који су садржани у јавном телефонском именику оператора који пружа јавно доступне телефонске услуге и свеобухватном телефонском именику.
	Члан 2.
	Поједини појмови употребљени у овом правилнику имају следеће значење:
	Јавни телефонски именик је попис података о претплатницима јавно доступних телефонских услуга појединог оператора који пружа јавно доступне телефонске услуге, и садржи основне податке (име и презиме, односно назив, адресу и претплатнички број), оних претплатника који су дали сагласност за укључивање личних података у јавни телефонски именик.
	Услуга обавештења о бројевима претплатника је јавно доступна телефонска услуга давања информација из јавног телефонског именика о бројевима претплатника.
	Пружалац услуге јавног телефонског именика је правно или физичко лице које пружа услугу свеобухватног телефонског именика, које може, а не мора бити оператор и евидентираће се у одговарајућем регистру Републичке агенције за електронске комуникације.
	Свеобухватни телефонски именик је телефонски именик који обухвата све претплатнике јавно доступних телефонских услуга у Републици Србији, који су дали сагласност да се њихови лични подаци укључе у јавни телефонски именик. 
	
	2. Обавезе оператора који пружа јавно доступну телефонску услугу
	Члан 3.
	Оператор који пружа јавно доступне телефонске услуге (у даљем тексту: оператор) је дужан да:
	1) сачини и води ажуран јавни телефонски именик са подацима својих претплатника; 
	
	2) обезбеди корисницима својих услуга приступ услугама обавештења и јавним телефонским именицима.
	Подаци о претплатницима јавно доступне телефонске услуге евидентирају се у јавном телефонском именику оператора, уз сагласност претплатника за укључивање личних података у јавни и свеобухватни телефонски именик, без плаћања накнаде.
	За коришћење података у друге сврхе, неопходно је прибавити претходну сагласност претплатника, у складу са законом.
	Оператор је дужан да на писани захтев претплатника, без плаћања накнаде, изврши упис, брисање или промену података о претплатнику у јавном телефонском именику.
	Члан 4.
	Подаци о претплатницима, који се налазе у јавном телефонском именику, морају бити прикупљани, ажурирани и објављени у складу са Законом о електронским комуникацијама („Службени гласник РС”, број 44/10, у даљем тексту: Закон), и прописима који регулишу област заштите података о личности.
	Члан 5.
	Оператор је дужан да удовољи сваком разумном захтеву за приступ подацима из јавног телефонског именика под објективним и недискриминаторним условима, у складу са Законом и законом којим се уређује заштита података о личности. 
	
	Јавни телефонски именик садржи следеће податке:
	– име и презиме или назив за правно лице,
	– телефонски број или бројеве претплатника, и
	– адресу и поштански број.
	Приступ подацима из става 2. овог члана обезбеђује се под комерцијалним условима.
	Члан 6.
	Оператори су дужни да јавно доступан телефонски именик са подацима својих претплатника објаве на својој Интернет страници, омогуће приступ подацима путем служби обавештења и SMS упитом.
	Бројеви за позивање служби обавештења и SMS упит се додељују у складу са Планом нумерације и објављени су на одговарајући начин са јасно назначеном ценом услуге.
	Оператори могу да објаве телефонски именик у штампаном и/или електронском облику које ажурирају једном у две године.
	Оператор је дужан да обезбеди да подаци који су доступни на Интернет страници, посредством службе обавештења и на SMS упит, буду ажурирани у року од једног радног дана од тренутка извршене промене.
	Члан 7.
	Оператор је дужан да омогући приступ корисника јавном телефонском именику и услугама обавештења 24 сата дневно седам дана у недељи. 
	
	Члан 8.
	Оператор је дужан да омогући приступ јавном телефонском именику својих претплатника, свим евидентираним пружаоцима услуга јавног телефонског именика под условима наведеним у члану 5. овог правилника. 
	
	Ажурне податке из јавног телефонског именика оператор је у обавези да достави пружаоцу услуге телефонског именика у року не дужем од пет радних дана од дана извршене промене. 
	
	Уколико претплатник пренесе број у мрежу другог оператора, прималац броја након извршеног преноса броја у своју мрежу, одговоран је за информације о претплатнику у јавно доступном телефонском именику својих претплатника.
	3. Обавезе пружаоца услуге јавног телефонског именика
	Члан 9.
	Пружалац услуге јавног телефонског именика је у обавези да склопи уговор са оператором у циљу регулисања приступа подацима из јавног телефонског именика наведеног оператора, а који би се користили искључиво у сврху формирања свеобухватног телефонског именика.
	Пружалац услуге јавног телефонског именика је дужан да ажурира податке у свеобухватном телефонском именику у складу са подацима које му доставе оператори.
	Приступ подацима у свеобухватном телефонском именику пружаоца услуге мора бити доступан свим корисницима, а реализује се:
	1) путем штампаног и/или електронског облика,
	2) позивањем служби обавештења пружаоца услуге или SMS упитом, на бројеве који су додељени у складу са Планом нумерације и који су објављени на одговарајући начин и са јасно назначеном ценом услуге,
	3) приступом Интернет страници пружаоца услуге.
	Додела броја за потребе свеобухватног именика реализује се у складу са Планом нумерације и Зaконом. 
	
	Члан 10.
	Подаци из свеобухватног телефонског именика могу се користити само у сврху објаве у именику. 
	
	За коришћење података у друге сврхе, неопходно је прибавити претходну сагласност претплатника, у складу са законом.
	Члан 11.
	Републичка агенција за електронске комуникације води евиденцију пружалаца услуге јавног телефонског именика у у одговарајућем регистру.
	4. Завршна одредба
	Члан 12.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 1-01-3400-20/11
	У Београду, 21. октобра 2011. године
	Председник
	Управног одбора,
	проф. др 
	Јован Радуновић, с.р.

