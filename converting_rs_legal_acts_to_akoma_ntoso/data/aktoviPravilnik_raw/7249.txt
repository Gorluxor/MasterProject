


	
	Zakon

	


	
			На основу члана 14. став 1. тачка 8. и члана 28. став 9. Закона о Државној ревизорској институцији („Службени гласник РС”, бр. 101/05, 54/07 и 36/10), 
			Савет Државне ревизорске институције доноси
			ПРАВИЛНИК 
			о програму и начину полагања испита за стицање звања државни ревизор и овлашћени државни ревизор
			"Службени гласник РС", број 65 од 24. августа 
			2018.
			Уводна одредба 
			Члан 1. 
			Овим правилником прописују се услови за стицање ревизорских звања, организовање и спровођење испита за ревизорска звања, издавање сертификата за ревизорска звања и утврђује начин полагања испита за стицање звања државни ревизор и овлашћени државни ревизор. 
			Услови за полагање испита 
			Члан 2. 
			Испит за звање државни ревизор може полагати лице (кандидат) које: 
			1) има високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету;
			2) има положен стручни испит за рад у државним органима; 
			3) има пет година радног искуства у струци од чега две године на пословима ревизије у ревизорским службама, разврстаним у звање самостални саветник и виши саветник;
			4) је обавило обуку и потребне консултације по испитним предметима. 
			Члан 3. 
			Испит за звање овлашћени државни ревизор може полагати лице које поседује: 
			1) високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету; 
			2) положен испит са сертификатом за ревизорско звање државни ревизор; 
			3) стручно знање за обављање послова ревизије и искуство у обављању послова државног ревизора, у трајању од најмање три године. 
			Услови за сертификацију
			Члан 4.
			Сертификат за ревизорско звање државни ревизор може стећи лице које испуњава услове из члана 2. овог правилника и које је положило испит за звање државни ревизор. 
			Члан 5.
			Сертификат за звање овлашћени државни ревизор може стећи лице које испуњава услове из чл. 3. и 4. овог правилника и које је положило испит за звање овлашћени државни ревизор. 
			Члан 6.
			Сертификат о стицању ревизорских звања из члана 1. овог правилника је јавни документ. 
			Програм испита 
			Члан 7. 
			Испит за стицање ревизорског звања државни ревизор, односно овлашћени државни ревизор, полаже се према Програму испита који садржи следеће предмете: 
			1) за државног ревизора: 
			(1) Систем јавних финансија; 
			(2) Систем буџетског рачуноводства; 
			(3) Рачуноводство реалног сектора (финансијско и управљачко); 
			(4) Ревизија јавног сектора. 
			2) за овлашћеног државног ревизора писани рад из области ревизије јавног сектора. 
			Испитни програм под насловом: „Програм обуке и полагања испита за стицање ревизорског звања државни ревизор и овлашћени државни ревизор” (у даљем тексту: Програм обуке) саставни је део овог правилника. 
			Полагање испита
			Члан 8. 
			Извођење Програма полагања испита Државна ревизорска институција (у даљем тексту: Институција) може се интерно организовати уз ангажовање лица која раде у Институцији и имају звање овлашћени државни ревизор или екстерних предавача.
			Члан 9. 
			Пре полагања испита за стицање звања државни ревизор кандидат је дужан да обави обуку и консултације.
			Члан 10. 
			Обављање обуке и консултација одвија се према распореду, који ће се утврдити пре полагања испита. 
			Обука и консултације се одржавају ван радног времена. 
			Члан 11. 
			За стицање звања овлашћени државни ревизор консултације су обавезне. 
			Приручници за полагање испита за звање државни ревизор 
			Члан 12. 
			Приручници треба да буду написани на основу домаћег законодавства, уз пуну имплементацију међународних стандарда – МРС, МСР и МСФИ и основна су литература за полагање испита у звање државног ревизора. 
			Кандидат добија приручнике за полагање испита за сваки испитни предмет.
			Начин полагања испита 
			Комисија 
			Члан 13. 
			Испит за стицање ревизорских звања државни ревизор и овлашћени државни ревизор се полаже пред комисијом коју именује Савет Институције на предлог председника Институције. 
			Члан 14.
			Чланови комисије именују се из редова истакнутих стручњака из одговарајућих области. 
			Комисија има пет чланова.
			Појединачни предмети се полажу пред Испитном комисијом коју чине председник и два члана, коју за сваки предмет именује председник Институције.
			Члан 15.
			Стручно-административне послове за комисију обавља секретар који се одређује од стране председника Институције. 
			Члановима и секретару комисије припада накнада за рад у комисији, чију висину утврђује председник Институције. 
			Испит за звање државни ревизор 
			Члан 16. 
			Испити за звање државни ревизор полажу се писмено за све предмете појединачно. 
			Садржај испитног рада утврђује председник Испитне комисије, уз сагласност друга два члана комисије.
			Предвиђено време израде писаног рада је 180 минута.
			Члан 17. 
			Присуство писменом испиту је обавезно за једног члана комисије испитног предмета и секретара комисије. 
			Преглед испитног рада врши председник и чланови Испитне комисије.
			Члан 18. 
			Писани рад оцењују сва три члана комисије оценом „положио” или „није положио”. Комисија је обавезна да у записнику образложи дату оцену. 
			Комисија је обавезна да у року од 10 дана од датума полагања испита саопшти резултате испита. 
			Кандидат који није положио испит, може га полагати у наредном испитном року. 
			Испит за звање овлашћени државни ревизор 
			Члан 19. 
			Испит за звање овлашћени државни ревизор полаже се израдом писаног рада и његове усмене одбране. 
			Кандидат је обавезан да, у року од три месеца од избора теме, достави комисији писани рад. 
			Усмена одбрана писаног рада се заказује у првом наредном испитном року. 
			Успех на испиту за звање овлашћени државни ревизор оцењују сва три члана комисије заједничком оценом писаног рада и његове усмене одбране. 
			Заједничка оцена је: „положио” или „није положио”. Комисија је обавезна да у записнику образложи дату оцену. 
			Кандидат који на испиту није задовољио, полагање испита понавља у целости бирајући нову тему. 
			Члан 20.
			Теме за испитни писани рад саставља комисија од три члана која и присуствује усменој одбрани рада. 
			Теме се припремају из области ревизије јавног сектора које доприносе развоју Институције. 
			Листу тема усваја Савет Институције. 
			Пријава, рокови и трошкови испита 
			Члан 21. 
			Захтев за полагање испита кандидат подноси Институцији најкасније петнаест дана пре датума одржавања испитног рока, који мора бити интерно оглашен. 
			Уз захтев за полагање испита, кандидат је дужан да приложи доказе о испуњавању услова за полагање испита из чл. 2. и 3. овог правилника. 
			Комисија, у року од осам дана од дана пријема захтева, оцењује да ли кандидат испуњава услове за полагање испита. 
			Обавештење о испуњењу услова за полагање испита председник комисије доставља кандидату, члановима Испитне комисије и председнику Институције.
			Члан 22.
			Секретар комисије, у договору са председником комисије, одређује датум, време и место полагања појединих испита и о томе обавештава кандидата. 
			Полагање испита се организује према посебном распореду у испитним роковима које одређује председник Институције.
			Између термина полагања појединих испитних предмета мора постојати временска разлика од најмање 48 часова. 
			Члан 23. 
			Савет Институције, на предлог председника Институције, утврђује висину трошкова полагања испитног предмета. 
			Трошкове полагања испита сноси Институција. 
			Члан 24.
			Пре почетка испита секретар комисије утврђује идентитет кандидата увидом у личну карту или другу личну исправу са фотографијом и упознаје га са правилима којих се мора придржавати током испита. 
			Испитни материјал означава кандидат са идентификационим бројем који добија напосредно пре почетка испита.
			Члан 25. 
			Кандидату се, на основу писаног захтева може одложити полагање испита, односно започето полагање испита, због болести или других оправданих разлога. 
			Комисија цени оправданост разлога и одређује време наставка полагања одложеног испита. 
			Члан 26. 
			Кандидат има право да уложи писани приговор Комисији за приговоре коју чине председник Испитне комисије из члана 14. став 3. овог правилника и два члана комисије који нису били чланови Испитне комисије, и то:
			1) на повреду поступка који је спроведен по пријави у року од 3 дана од дана достављања обавештења о испуњености услова као и на повреду процедуре полагања ипита у року од 24 сата од завршетка испита;
			2) ако сматра да његов општи успех или успех из неког предмета није правилно оцењен у року од 24 сата после саопштеног успеха. 
			Одлука Комисије за приговоре је коначна. 
			Члан 27. 
			Секретар Комисије је дужан да пре почетка сваког испита обезбеди образац записника који треба да садржи: 
			1) личне податке кандидата; 
			2) дан, час и место полагања испита; 
			3) назив предмета; 
			4) састав комисије; 
			5) оцену испита – успех; 
			6) успех на поправном испиту. 
			Записник потписују чланови комисије и достављају га секретару комисије. 
			Секретар комисије је дужан да обезбеди потребан испитни материјал за сваког кандидата. 
			Присутни члан испитне комисије оверава својим потписом испитни материјал који кандидат предаје по завршетку испита. 
			Члан 28. 
			Након успешно положених испита за звања државни ревизор и овлашћени државни ревизор комисија кандидату издаје Уверење о положеним испитима. 
			На основу Уверења о положеним испитима, генерални државни ревизор издаје: 
			1. сертификат за ревизорско звање државни ревизор и 
			2. сертификат за ревизорско звање овлашћени државни ревизор. 
			Сертификати о стицању ревизорских звања из става 2. овог члана су јавни документи. 
			Члан 29. 
			Институција води евиденцију о издатим уверењима и сертификатима. 
			Евиденција о издатим уверењима и сертификатима садржи: 
			1) име и презиме кандидата, са навођењем средњег слова; 
			2) назив предмета (датум полагања и резултат); 
			3) коначни резултат – „положио” или „није положио”; 
			4) датум и број уверења; 
			5) датум и број сертификата, са назначеним ревизорским звањем. 
			Члан 30.
			Даном ступања на снагу овог правилника престаје да важи Правилник о програму и начину полагања испита за стицање звања државни ревизор и овлашћени државни ревизор („Службени гласник РС”, бр. 102/10 и 147/14).
			Члан 31.
			Овај правилник ступа на снагу осмог дана од дана објављивања у „Службеном гласнику Републике Србије”. 
			ПРОГРАМ ПОЛАГАЊА ИСПИТА ЗА СТИЦАЊЕ ЗВАЊА ДРЖАВНИ РЕВИЗОР И ОВЛАШЋЕНИ ДРЖАВНИ РЕВИЗОР 
			Предмети за полагање су:
			
				
					
					
				
				
					
						
							1.
						
						
							Систем јавних финансија
						
					
					
						
							2.
						
						
							Систем буџетског рачуноводства
						
					
					
						
							3.
						
						
							Рачуноводство реалног сектора
						
					
					
						
							4.
						
						
							Ревизија јавног сектора
						
					
				
			
			Програм испитних предмета
			У наставку Програма представљени су испитни предмети, као и детаљни садржај предмета по областима. 
			ПРОГРАМ ИСПИТА
			Систем јавних финансија
			
				
					
					
					
				
				
					
						
							1.
						
						
							Назив предмета
						
						
							Систем јавних финансија
						
					
					
						
							2.
						
						
							Предметне области
						
						
							– Предмет и историјат јавних финансија
							– Институције у систему јавне потрошње
							– Буџетски системи
							– Извори финансирања јавне потрошње
							– Јавна потрошња
							– Извештавање 
						
					
					
						
							3.
						
						
							Предвиђени извођачи
						
						
							Одлуку ће донети Савет Државне ревизорске институције
						
					
					
						
							4.
						
						
							Начин проверавања знања
						
						
							Писмено
						
					
					
						
							5.
						
						
							Литература
						
						
							1. Дејан Поповић, „Пореско право”, Правни факултет, Универзитет у Београду, Београд, 2016.
							2. Марко Радичић и Божидар Раичевић, „Јавне финансије – теорија и пракса”, ДАТА Статус, Београд, 2011.
							3. Гордана Илић Попов, „Лексикон јавних финансија”, Завод за управљање и рентабилност пословања, Београд, 2003.
							4. Љубица Јанковић Андријевић, „Систем јавних финансија – Приручник”, Београд, 2013.
							5. Стиглиц Е. Јозеф, „Економија јавног сектора”, превод Економски факултет, ЦИД, Београд, 2013.
							6. Гејер Тед и Розен Харви, „Јавне финансије”, превод Економски факултет, ЦИД, Београд, 2011. 
							7. Устав Републике Србије 
							8. Закон о буџетском систему 
							9. Закон о јавној својини 
							10. Закон о порезу на додату вредност 
							11. Закон о акцизама 
							12. Закон о порезима на имовину 
							13. Закон о порезу на добит правних лица 
							14. Закон о порезу на доходак грађана 
							15. Закон о пореском поступку и пореској администарцији 
							16. Закон о порезима на употребу, држање и ношење добара 
							17. Царински закон 
							18. Закон о доприносима за обавезно социјално осигурање 
							19. Закон о јавном дугу 
							20. Закон о финансирању локалне самоуправе 
							21. Уредба о буџетском рачуноводству 
							22. Правилник о стандардном класификационом оквиру и контни план за буџетски систем 
							23. Правилник о систему извршења буџета Републике Србије 
							24. Правилник о начину утврђивања и евидентирања корисника јавних средстава и о условима и начину за отварање и укидање подрачуна код управе за трезор
							25. Правилник о плану подрачуна консолидованог рачуна трезора 
							26. Правилник о начину припреме, састављања и подношења финансијских извештаја корисника буџетских средстава, корисника средстава организација за обавезно социјално осигурање и буџетских фондова 
							27. Правилник о заједничким критеријумима и стандардима за успостављање, функционисање и извештавање о систему финансијског управљања и контроле у јавном сектору 
						
					
					
						
							САДРЖАЈ ПРЕДМЕТА ПО ОБЛАСТИМА
						
					
					
						
							I
						
						
							Предмет и историјат јавних финансија
						
						
							– Опште напомене о предмету јавних финансија
							– Историјат јавних финансија
							– Појам јавних добара и услуга
						
					
					
						
							II
						
						
							Институције у систему јавне потрошње
						
						
							– Централна Влада
							– Фондови социјалног осигурања
							– Локална самоуправа
							– Регулаторне агенције
						
					
					
						
							III
						
						
							Буџетски системи
						
						
							– Буџетски системи земаља у транзицији
							– Савремени буџетски системи
							– Буџетска начела
						
					
					
						
							IV
						
						
							Извори финансирања јавне потрошње
						
						
							– Порези
							– Накнаде
							– Доприноси
							– Нефискални јавни приходи
							– Остали извори финансирања
						
					
					
						
							V
						
						
							Јавна потрошња
						
						
							– Значај и циљеви управљања јавном потрошњом
							– Управљање јавном потрошњом земаља у транзицији
							– Економске функције јавних издатака
							– Класификација јавних издатака
							– Класификација јавних издатака и међународни стандарди
							– Планирање јавне потрошње
							– Извршење буџета
						
					
					
						
							VI
						
						
							Извештавање
						
						
							– Основни финансијски извештаји
							– Додатни финансијски извештаји
						
					
					
						
							ЦИЉ ПРЕДМЕТА
						
					
					
						
							Циљ предмета је да кандидати стекну теоријска и практична знања из области јавних финансија и упознају начин и ефикасност коришћења фискалних инструмената. Стечена знања у овој области омогућиће кандидатима да стекну целовит увид у суштину функционисања система, што је основна претпоставка за ефикасно и рационално планирање ревизије. У том циљу овим предметом биће обухваћен начин организације и функционисања фискалног система чији су основни елементи опредељени бројем учесника у јавној потрошњи, законским оквиром који регулише систем и правила функционисања јавне потрошње, а која се односе на јавне издатке и изворе њиховог финансирања, као и контролу начина коришћења извора финансирања јавних прихода. Посебно ће бити наглашена правила планирања и евидентирања јавне потрошње, а која се односе на буџет државе. Јединствена евиденција систематизована и уобличена, кроз јединствен контни план и препознатљиве финансијско-статистичке извештаје, представља полазну основу за доследно и квалитетно информисање, добро планирање и рационалну потрошњу. Билансне шеме су основа за добро одлучивање и ефикасно управљање, које у највећој мери зависи од брзине и квалитета обраде билансних информација. Правила по којима се врши систематизовање финансијских трансакција, директно опредељују информативне садржаје и могућност њиховог креирања, као и њихову корисност у фазама планирања и извођења ревизије.
						
					
				
			
			Систем буџетског рачуноводства
			
				
					
					
					
				
				
					
						
							1.
						
						
							Назив предмета
						
						
							Систем буџетског рачуноводства
						
					
					
						
							2.
						
						
							Предметне области
						
						
							– Систем двојног књиговодства и биланс
							– Методологија буџетског рачуноводства и буџетска класификација
							– Систем главне књиге трезора
							– Међународни рачуноводствени стандарди за јавни сектор
							– Рачуноводствене основе и финансијско извештавање
							– Завршни рачун буџета
						
					
					
						
							3.
						
						
							Предвиђени извођачи
						
						
							по одлуци Савета Државне ревизорске институције
						
					
					
						
							4.
						
						
							Начин проверавања знања
						
						
							Писмено
						
					
					
						
							5.
						
						
							Литература
						
						
							1. уредници: Ричард Аллен и Даниел Томаси, Управљање јавним издацима (приручник за земље у транзицији), 
							2. др Вера Леко, „Методологија буџетског рачуноводства”, Правни факултет, Београд, 2003.
							3. др Вера Леко, „Буџетски поступак и контрола буџета”, књига 2, Универзитет у Београду, Правни факултет, Београд, 2005.
							4. Радулка Урошевић, Систем буџетског рачуноводства, (Приручник за стручно усавршавање запослених у ДРИ), Београд, 2013.
							5. Закон о буџетском систему
							6. Међународни рачуноводствени стандарди за јавни сектор
							7. Уредба о буџетском рачуноводству
							8. Правилник о стандардном класификационом оквиру и контном плану за буџетски систем
							9. Правилник о начину припреме састављања и подношења финансијских извештаја корисника буџетских средстава, корисника средстава организација за обавезно социјално осигурање и буџетских фондова
						
					
					
						
							Садржај предмета по областима
						
					
					
						
							I
						
						
							Систем двојног књиговодства и биланс
						
						
							– Рачуноводство и биланс
							– Двојно књиговодство и обавезне евиденције
							– Просто (камерално) књиговодство
						
					
					
						
							II
						
						
							Методологија буџетског рачуноводства и буџетска класификација
						
						
							– Буџетско рачуноводство
							– Буџетска класификација – контни оквир
							– Рачуноводствене основе
						
					
					
						
							III
						
						
							Систем главне књиге трезора
						
						
							– Организација главне књиге трезора
							– Рачуноводствено обухватање нефинансијске и финансијске имовине
							– Рачуноводствено обухватање обавеза и капитала
							– Рачуноводствено обухватање текућих прихода и расхода
							– Буџетски суфицит/дефицит
						
					
					
						
							IV
						
						
							Међународни рачуноводствени стандарди за јавни сектор
						
						
							– Сврха и значај коришћења MRS-JS
							– MRS-JS број 1 – Презентација финансијских извештаја
						
					
					
						
							V
						
						
							Рачуноводствене основе и финансијско извештавање 
						
						
							– Прописи за припрему, састављање и подношење завршног рачуна буџета
							– Пример завршног рачуна једног корисника буџетских средстава
						
					
					
						
							VI
						
						
							Завршни рачун буџета
						
						
							– Прописи за припрему, састављање и подношење завршног рачуна буџета
							– Хипотетички пример завршног рачуна једног корисника буџетских средстава
						
					
					
						
							Циљ предмета
						
					
					
						
							Циљ предмета је да кандидати стекну знања из области буџетског рачуноводства и упознају праћење јавних средстава, државне имовине, јавних прихода, јавних расхода, као и финансијско извештавање о извршењу буџета у складу са међународним рачуноводственим стандардима за јавни сектор.
							У том циљу, овим предметом биће обухваћен начин функционисања трезора, организација буџетског рачуноводства, директних и индиректних корисника буџетских средстава, стандардни класификациони оквир вођења буџетског рачуноводства, као и извештавање буџетског рачуноводства.
							Стечена знања у овој области омогућиће кандидатима целовит увид у суштину функционисања система, што је основна претпоставка за ефикасно и рационално планирање и извођење ревизије.
						
					
				
			
			Рачуноводство реалног сектора
			
				
					
					
					
				
				
					
						
							1.
						
						
							Назив предмета
						
						
							РАЧУНОВОДСТВО РЕАЛНОГ СЕКТОРА 
						
					
					
						
							2.
						
						
							Предметне области
						
						
							– Рачуноводствени циклус
							– Рачуноводствена регулатива
							– Пословне књиге и рачуноводствени извештаји
							– Мерење пословног резултата
							– Финансијско извештавање по MSFI
							– Рачуноводство у функцији пословног управљања и одлучивања
							– Системи обрачуна трошкова
							– Основе за израду калкулација
							– Мерење резултата пословања у управљачком рачуноводству
						
					
					
						
							3.
						
						
							Предвиђени извођачи
						
						
							по одлуци Савета Државне ревизорске институције
						
					
					
						
							4.
						
						
							Начин проверавања знања
						
						
							Писмено
						
					
					
						
							5.
						
						
							Литература
						
						
							1) др Д. Малинић, др В. Милићевић и др Н. Стевановић, „Управљачко рачуноводство”, Економски факултет, ЦИД, Београд, 2016.
							2) др Ката Шкарић Јовановић, „Финансијско рачуноводство”, Економски факултет, ЦИД, Београд, 2017.
							3) др Маринко Вранковић, Рачуноводство реалног сектора Београд, (Приручник за стручно усавршавање запослених у ДРИ), 2013.
							4) Закон о рачуноводству
							5) Закон о ревизији
							6) МРС и МСФИ
							7) Правилник о контном оквиру и садржини рачуна у контном оквиру за привредна друштва, задруге и предузетнике
							8)  Закон о јавним предузећима
						
					
					
						
							Садржај предмета по областима
						
					
					
						
							I
						
						
							Рачуноводствени циклус
						
						
							– Предмет и функције рачуноводства
							– Организациони делови рачуноводства
							– Рачуноводствене информације
							– Рачуноводствена начела
						
					
					
						
							II
						
						
							Рачуноводствена регулатива
						
						
							– Законска регулатива
							– Професионална рачуноводствена регулатива
						
					
					
						
							III
						
						
							Пословне књиге и рачуноводствени извештаји
						
						
							– Обавезне пословне књиге
							– Контни оквир за привредна друштва
							– Рачуноводствени извештаји: биланс стања (бруто и нето имовина)
						
					
					
						
							IV
						
						
							Мерење пословног резултата
						
						
							– Биланс успеха
							– Финансијски резултат – добит/губитак
						
					
					
						
							V
						
						
							Финансијско извештавање по МСФИ
						
						
							– Разумевање садржине стандарда за финансијско извештавање
							– Прва примена MSFI
							– Врсте финансијских извештаја по MSFI
						
					
					
						
							VI
						
						
							Рачуноводство у функцији пословног управљања и одлучивања
						
						
							– Карактеристике управљачког рачуноводства
							– Разлике између финансијског и управљачког рачуноводства
							– Рачуноводствене информације и информационе потребе менаџмента
						
					
					
						
							VII
						
						
							Системи обрачуна трошкова
						
						
							– Основе теорије трошкова и цена
							– Систем обрачуна трошкова – појединачне карактеристике
						
					
					
						
							VIII
						
						
							Основе за израду калкулација
						
						
							– Структура калкулације
							– Врсте калкулација цене коштања
							– Вредновање залиха
						
					
					
						
							IX
						
						
							Мерење резултата пословања у управљачком рачуноводству
						
						
							– Мерење резултата по организационим деловима – профитним центрима
							– Мерење резултата за предузеће у целини
						
					
					
						
							Циљ предмета
						
					
					
						
							Циљ предмета је да кандидати стекну одређена теоријска и практична знања из области финансијског и управљачког рачуноводства реалног сектора, који послује на другачијим основама од јавног сектора. Целокупна материја овде обрађена је у функцији ревизије, а базира се на Закону о привредним друштвима, Закону о рачуноводству и ревизији и Међународним рачуноводственим стандардима. У том циљу, кроз садржаје овог предмета, биће обрађен систем једнообразног књиговодства с оквирним контним планом за привредна друштва, коришћење рачуноводствених информација, сврха коришћења рачуноводствено-финансијских извештаја. Посебно ће бити обрађени основни садржаји управљачког рачуноводства и сврха коришћења рачуноводствених информација овог сегмента рачуноводства. Све ове теме омогућиће кандидатима целовит увид у суштину функционисања система реалног сектора, што је основна претпоставка за ефикасно и рационално планирање и извођење ревизије превасходно код јавних предузећа.
						
					
				
			
			Ревизија јавног сектора
			
				
					
					
					
				
				
					
						
							1.
						
						
							Назив предмета
						
						
							РЕВИЗИЈА ЈАВНОГ СЕКТОРА
						
					
					
						
							2.
						
						
							Предметне области
						
						
							– Правне и стручне основе ревизије
							– Врсте ревизија
							– Процес ревизије
							– Ревизија система
							– Технике ревизије
							– Преваре и корупција
						
					
					
						
							3.
						
						
							Предвиђени извођачи
						
						
							по одлуци Савета Државне ревизорске институције
						
					
					
						
							4.
						
						
							Начин проверавања знања
						
						
							Писмено
						
					
					
						
							5.
						
						
							Литература
						
						
							1. др Мирко Андрић и др Бојана Вуковић, „Ревизија јавног сектора”, Економски факултет Суботица, 2018.
							2. др Љубиша Станојевић и мр Зденка Видович, „Ревизија јавног сектора”, друго издање, Пословни биро д.о.о., Београд, 2016. 
							3. др Вера Леко, „Врховна државна ревизија јавних средстава”, Правни факултет, Београд, 2008. 
							4. др Душко Пејовић, „Ревизија јавног сектора – Приручник”, Државна ревизорска институција, Београд, 2013. 
							5. Financial and Compliance Audit Manual, European Court of Auditors, 2012.
							6. R.Hayes, A.Schilder, R.Dassen, P.Wallage, Принципи ревизије (Међународна перспектива),Савез рачуновођа и ревизора Републике Српске, Бања Лука 2002.
							7. International Standards of Supreme Audit Institutions – ISSAI (Међународни стандарди врховних ревизорских институција),
							8. Међународни стандарди и саопштења ревизије, контроле квалитета, прегледа, осталих уверавања и сродних услуга, Савез рачуновођа и ревизора Републике Србије, Београд, Издање 2016–2017.
							9. Приручник – Методолошка правила и смернице за ревизију финансијских извештаја и правилности пословања, Државна ревизорска институција, Београд, 2015.
							10. Приручник – Методолошка правила и смернице за ревизију сврсисходности пословања, Државна ревизорска институција, Београд, 2015.
							11. Приручник – методолошка правила и смернице за ревизију правилности пословања, Државна ревизорска институција, Београд, 2018.
							12. Приручник за уверавање у квалитет и контролу квалитета, Државна ревизорска институција, Београд, 2018.
							13. Закон о Државној ревизорској институцији,
							14. Пословник Државне ревизорске институције,
							15. Етички кодекс за државне ревизоре и друге запослене у  Државној ревизорској институцији
						
					
					
						
							Садржај предмета по областима
						
					
					
						
							I
						
						
							Правне и стручне основе ревизије
						
						
							– Статус, улога и надлежности Државне ревизорске институције
							– Стандарди и смернице ревизије
							– Кодекс етике државног ревизора
						
					
					
						
							II
						
						
							Врсте ревизија
						
						
							– Ревизија рачуноводствених извештаја
							– Ревизија правилности пословања
							– Ревизија сврсисходности пословања
							– Ревизија буџета и програма усмерених на циљеве
							– Ревизија уговора
							– Ревизија јавних набавки
						
					
					
						
							III
						
						
							Процес ревизије 
						
						
							– Процес прихватања ревизијског ангажмана
							– Прелиминарно планирање
							– Утврђивање плана ревизије
							– Извршење плана ревизије
							– Закључивање и извештавање
							– Активности након обављене ревизије
						
					
					
						
							IV
						
						
							Ревизија система
						
						
							– Основе ревизије система
							– Фазе ревизије система
							– Испитивање и документовање система
							– Интерне контроле 
							– Процена система
						
					
					
						
							V
						
						
							Технике ревизије
						
						
							– Ревизорски докази, програми и ревизорски досије
							– Одлучивање о узорку
							– Процена грешака и неправилности у пословању
							– Аналитички поступци
							– Интервју
						
					
					
						
							VI
						
						
							Преваре и корупција
						
						
							– Улога државног ревизора у борби против превара и корупције
							– Процена ризика и реакција ревизора на утврђене ризике
							– Поступци везани на истрагу превара
							– Извештавање о налазима истраге превара
						
					
					
						
							Циљ предмета
						
					
					
						
							Предмет је структурисан на начин да нуди ревизору сва основна знања и вештине неопходне за ефикасно и успешно спровођење ревизије. Циљ предмета је упознати кандидата с међународним смерницама и стандардима ревизије, с врстама ревизије и процесом ревизије те га научити како да користи најефикасније технике ревизије, као и алате који помажу у обављању послова ревизије.
						
					
				
			
			УСЛОВИ ЗА СТИЦАЊЕ ЗВАЊА ОВЛАШЋЕНИ ДРЖАВНИ РЕВИЗОР
			Кандидати који су стекли сертификат за ревизорско звање државни ревизор и испуњавају услов у погледу прописаног броја година радног искуства у ревизији јавног сектора могу ући у програм за стицање сертификата за ревизорско звање овлашћени државни ревизор. За стицање звања овлашћени државни ревизор консултације су обавезне. (члан 11. Правилника).
			Програм испита
			Сагласно чл. 13. и 19. Правилника, испит за звање овлашћени државни ревизор, састоји се из два дела: писаног рада и његове усмене одбране.
			Писани рад обухвата апликацију знања добијеног за време консултација за ревизорско звање државни ревизор и радног искуства на пословима ревизије јавног сектора. То је самостална обрада изабране теме, којом кандидат доказује своју способност решавања практичног или теоретског проблема, уз коришћење свих својих знања. Кандидат бира тему са листе усвојених тема.
			Кандидат брани писани рад усмено пред Комисијом. Успех на испиту оцењују сва три члана Комисије оценом „положио” или „није положио” (члан 19. Правилника).
			Председник Комисије саопштава оцену писаног рада и његове усмене одбране јавно, непосредно након испита. 
			Кандидат који на испиту није задовољио, испит понавља у целости (члан 19. Правилника).
			Успешном одбраном рада кандидат испуњава услове за стицање сертификата за ревизорско звање овлашћени државни ревизор.
			Број 06-3594/2018-02-4
			У Београду, 6. августа 2018. године
			Председник Савета,
			др Душко Пејовић, с.р.
	

