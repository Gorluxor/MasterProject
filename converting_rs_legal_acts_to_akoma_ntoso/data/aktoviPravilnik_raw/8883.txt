


	
	Zakon


	
				Редакцијски пречишћен текст
				
				
				На основу члана 125. став 10. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15, 96/15 – др. закон, 92/16 и 104/16 – др. закон),
				Министар грађевинарства, саобраћаја и инфраструктуре доноси
				ПРАВИЛНИК
				о врсти, намени и прегледима чамаца, пловећих тела и плутајућих објеката
				"Службени гласник РС", бр. 98 од 3. новембра 
				2017, 63 од 4. септембра 2019.
				Члан 1.
				Овим правилником прописује се врста и намена чамаца и плутајућих објеката, начин, поступак и садржина техничког надзора, као и начин, поступак, садржина и рокови вршења прегледа чамаца и пловећих тела, односно плутајућих објеката.
				Члан 2.
				Поједини изрази употребљени у овом правилнику имају следећe значењe:
				1) чамац намењен за привредне сврхе је чамац за обављање јавног превоза (превоз путника и/или ствари уз наплату), за обављање регистроване привредне делатности (привредни риболов, тегљење или потискивање скеле и др.) или за више наведених намена;
				2) чамац намењен за спорт и разоноду је чамац за сопствене потребе који се користи за спорт, разоноду и друге непривредне сврхе;
				3) чамац намењен за јавне сврхе је чамац који употребљава државни орган и који служи искључиво у непривредне сврхе;
				4) пловеће тело је сплав или друга конструкција, објекат или спојена структура способна за пловидбу, која није брод, технички пловни објекат, чамац или плутајући објекат;
				5) пловило за рекреацију је пловило које је намењено за спорт и разоноду чија је дужина трупа од 2,5 m до 24 m, независно од врсте погона;
				6) плутајући објекат намењен за привредне сврхе је плутајући објекат за обављање регистроване привредне делатности;
				7) плутајући објекат намењен за спорт и разоноду је плутајући објекат за сопствене потребе који се користи за спорт, разоноду и друге непривредне сврхе;
				8) плутајући објекат намењен за јавне сврхе је плутајући објекат који употребљава државни орган и који служи искључиво у непривредне сврхе.
				Члан 3.
				Врсте чамаца, у зависности од погона и надградње, су:
				1) чамци са кабином без погона;
				2) чамци са кабином са погоном;
				3) чамци без кабине без погона;
				4) чамци без кабине са погоном;
				5) скутери.
				Врсте плутајућих објеката, у зависности од погона и надградње, су:
				1) плутајући објекти без кућице;
				2) плутајући објекти са кућицом.
				Члан 4.
				Чамци, у зависности од намене, разврставају се у:
				1) чамце намењене за спорт и разоноду;
				2) чамце намењене за привредне сврхе;
				3) чамце за јавне сврхе.
				Плутајући објекти, у зависности од намене, разврставају се у:
				1) плутајуће објекте намењене за спорт и разоноду;
				2) плутајуће објекте намењене за привредне сврхе;
				3) плутајуће објекте за јавне сврхе.
				Члан 5.
				Технички надзор и прегледи чамаца, плутајућих објеката и пловећих тела врше се према одредбама Техничких правила за чамце, пловећа тела и плутајуће објекте (у даљем тексту: Техничка правила).
				Технички надзор и прегледе чамаца и плутајућих објеката намењених за јавне, односно привредне сврхе врши Управа за утврђивање способности бродова за пловидбу (у даљем тексту: Управа), а чамаца и плутајућих објеката намењених за спорт и разоноду, пловила за рекреацију и пловећих тела врши комисија коју образује министар надлежан за послове саобраћаја (у даљем тексту: комисија), у складу са законом којим се уређује унутрашња пловидба.
				Распоред времена и локација вршења прегледа чамаца намењених за спорт и разоноду одређује надлежна лучка капетанија до краја априла месеца за текућу годину и исти се објављује на сајту министарства надлежног за послове саобраћаја.
				Члан 6.
				Прегледом чамаца, плутајућих објеката и пловећих тела утврђује се и проверава да ли стање трупа и надградње, стабилитета и надвођа, сидреног, кормиларског, погонског и других уређаја, опреме, инсталација, пловних својстава, односно опште стање и одржавање одговарају захтевима прописаним Техничким правилима.
				Прегледом чамца за спорт и разоноду 
				нарочито се проверава да ли се на чамцу налазе најмање једно 
				весло, конопац за везивање, исполац за избацивање воде, 
				одговарајући број прслука за спасавање у зависности од 
				дозвољеног броја лица који могу да се укрцају у чамац, 
				батеријска лампа, прва помоћ и ако чамац има погонски мотор 
				резервни алат и противпожарни апарат.
				Прегледом плутајућег објекта за спорт 
				и разоноду нарочито се проверава да ли се на плутајућем објекту 
				налазе преносна пумпа за спасавање, противпожарни апарат, прва 
				помоћ, чакља, резервни алат, средства за сигнализацију и 
				навигацију, одговарајући број прслука за спасавање у зависности 
				од дозвољеног броја лица који могу да се укрцају на плутајући 
				објекат.
				Прегледом пловећег тела проверава се 
				да ли се на пловећем телу налазе најмање једно весло, 
				одговарајући број прслука за спасавање у зависности од 
				дозвољеног броја лица који могу да се укрцају на пловеће тело и 
				прва помоћ.
				Прегледи чамаца, плутајућих објеката и пловећих тела могу бити основни, редовни и ванредни.
				*Службени гласник РС, број 63/2019
				Члан 7.
				Основни преглед чамца, плутајућег објекта и пловећег тела врши се:
				1) пре његовог уписа у уписник чамаца, пловећих тела и плутајућих објеката;
				2) сваки пут када се чамцу, плутајућем објекту и пловећем телу трајно мења намена или проширују зоне пловидбе и то пре почетка његовог коришћења;
				3) сваки пут када се на чамцу, плутајућем објекту и пловећем телу врши поправка или преправка којом се мењају његове конструкционе особине и својства погонских уређаја и то пре почетка његовог коришћења.
				Ако се на чамцу, пловећем телу и плутајућем објекту планира промена техничких карактеристика, техничка документација о планираним радовима доставља се надлежном органу из члана 5. став 2. овог правилника.
				Основни преглед чамца, плутајућег објекта и пловећег тела не врши се пре његовог уписа у уписник чамаца, пловећих тела и плутајућих објеката за чамац, плутајући објекат и пловеће тело који имају сведочанство о градњи.
				Основни преглед чамца не врши се пре његовог уписа у уписник чамаца, пловећих тела и плутајућих објеката за чамац који има знак усаглашености и декларацију о усаглашености према пропису којим се уређују захтеви за безбедност пловила за рекреацију и пловила на водомлазни погон. 
				У случају из ст. 3. и 4. овог члана Управа, односно комисија провера димензије чамца, плутајућег објекта и пловећег тела, број мотора, број трупа и друге податке неопходне за његов упис у уписник.
				Члан 8.
				Основни преглед чамца, плутајућег објекта и пловећег тела обухвата проверу: 
				1) техничке документације;
				2) конструкције, квалитета израде и стање трупа;
				3) пловних својстава;
				4) рада погонских и других уређаја и опреме.
				Основни преглед чамца, плутајућег објекта и пловећег тела обавља се на сувом, односно на води.
				Члан 9.
				Редовним прегледом чамца, плутајућег објекта и пловећег тела утврђује се стање трупа, погонских и других уређаја и опреме пловила. 
				Редовном прегледу подлежу чамци, плутајући објекти и пловећа тела уписана у уписник чамаца, пловећих тела и плутајућих објеката. 
				Редовни преглед обавља се на сувом, односно на води.
				Члан 10.
				Ванредни преглед чамца, плутајућег објекта и пловећег тела обавља се после хаварије или утврђеног недостатка који утичу на способност за пловидбу, после преправке или адаптације, пре поновног уписа у уписник и када инспектор безбедности пловидбе посумња да чамац, плутајући објекат и пловеће тело битно не одговара подацима у пловидбеној, односно плутајућој дозволи.
				Ванредни преглед обавља се на сувом, односно на води.
				Члан 11.
				Редовни преглед чамаца и плутајућих објеката намењених за спорт и разоноду, као и пловећих тела врши се сваке три године.
				Редовни преглед чамаца и плутајућих објеката намењених за јавне, односно привредне сврхе врши се сваке године.
				Редовни преглед пловила из ст. 1 и 2. овог члана може се извршити најраније 30 дана пре истека рока, односно најкасније 30 дана после истека важности пловидбене, односно плутајуће дозволе.
				Члан 12.
				После извршеног техничког надзора, односно прегледа чамца, плутајућег објекта и пловећег тела Управа, односно комисија сачињава записник о извршеном техничком надзору, односно прегледу и утврђеном стању чамца, плутајућег објекта и пловећег тела и ако је утврђено да испуњавају захтеве прописане Техничким правилима издаje и потврду о извршеном прегледу.
				На основу потврде о извршеном прегледу власник чамца управља чамцем до издавања нове, односно продужења важности пловидбене дозволе.
				Члан 13.
				Даном ступања на снагу овог правилника престаје да важи Правилник о утврђивању способности чамаца и пловећих постројења за пловидбу („Службени гласник РС”, број 28/96).
				Члан 14.
				Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2018. године.
				Број 110-00-140/2017-06
				У Београду, 30. октобра 2017. године
				Министар,
				проф. др Зорана З. Михајловић, с.р.
	

