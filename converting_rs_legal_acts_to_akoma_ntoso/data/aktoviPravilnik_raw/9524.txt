
На основу члана 13. став 9. и члана 23. став 12. Закона о биоцидним производима („Службени гласник РС”, бр. 36/09 и 88/10) и тачке 8. став 5. подтачка 11) Одлуке о оснивању Агенције за хемикалије („Службени гласник РС”, број 78/09),
Управни одбор Агенције за хемикалије на седници одржаној дана 13. децембра 2010. године доноси

ПРАВИЛНИК
о обиму и садржини техничког досијеа за биоцидни производ, односно за биоцидни производ мањег ризика 

"Службени гласник РС", број 97 од 21. децембра 2010.

Уводна одредба

Члан 1.
Овим правилником прописујe се обим и садржинa техничког досијеа за биоцидни производ, односно за биоцидни производ мањег ризика, као и садржина сажетка техничког досијеа за биоцидни производ за који је донет акт којим се одобрава стављање у промет биоцидног производа од стране надлежног органа земље чланице ЕУ.

Обим и садржинa техничког досијеа за биоцидни производ

Члан 2. 
Технички досије за биоцидни производ садржи податке о биоцидном производу и податке о активној супстанци у том биоцидном производу.

Члан 3. 
У техничком досијеу за биоцидни производ, подаци о биоцидном производу сврстани су у 10 поглавља са следећим насловима:
1. Подаци о подносиоцу захтева за издавање одобрења за стављање у промет биоцидног производа;
2. Подаци о идентитету биоцидног производа; 
3. Подаци о физичким, хемијским и техничким својствима биоцидног производа;
4. Подаци о аналитичким методама за идентификацију и одређивање биоцидног производа;
5. Подаци о начину коришћења биоцидног производа и ефикасности биоцидног производа на циљне организме за те начине коришћења;
6. Подаци о токсиколошким испитивањима биоцидног производа, укључујући токсикокинетику; 
7. Подаци о екотоксиколошким испитивањима биоцидног производа; 
8. Мере за заштиту здравља људи и животињa и животне средине;
9. Класификација, паковање и обележавање и 
10. Сажетак и процена података наведених у поглављима од 2. до 9.
Подаци који се наводе у поглављима из става 1. овог члана дати су у Делу првом Прилога 1. који чини саставни део овог правилника.
Уз технички досије из става 1. овог члана доставља се и безбедносни лист за биоцидни производ.

Члан 4.
Поред података из члана 3. став 1. овог правилника, технички досије садржи, када је неопходно, и додатне податке о биоцидном производу који су сврстани у три поглавља са следећим насловима:
1. Додатни подаци о eфектима биоцидног производа на здравље људи;
2. Додатни подаци о судбини и понашању биоцидног производа у животној средини и
3. Додатни подаци о екотоксиколошким испитивањима биоцидног производа.
Подаци који се наводе у поглављима из става 1. овог члана дати су у Делу другом Прилога 1. 

Члан 5. 
У техничком досијеу за биоцидни производ, подаци о активној супстанци сврстани су у 10 поглавља са следећим насловима:
1. Подаци о подносиоцу захтева за издавање одобрења за стављање у промет биоцидног производа;
2. Подаци о идентитету активне супстанце; 
3. Подаци о физичким и хемијским својствима активне супстанце;
4. Подаци о аналитичким методама за идентификацију и одређивање активне супстанце;
5. Подаци о начину коришћења и ефикасности на циљне организме;
6. Подаци о токсиколошким испитивањима активне супстанце, укључујући токсикокинетику; 
7. Подаци о екотоксиколошким испитивањима активне супстанце, укључујући судбину и понашање активне супстанце у животној средини; 
8. Мере за заштиту здравља људи и животињa и животне средине;
9. Класификација и обележавање и
10. Сажетак и процена података наведених у поглављима од 2. до 9.
Подаци који се наводе у поглављима из става 1. овог члана дати су у Делу првом Прилога 2. који чини саставни део овог правилника.

Члан 6.
Поред података из члана 5. став 1. овог правилника технички досије садржи, када је неопходно, и додатне податке о активној супстанци у биоцидном производу који су сврстани у осам поглавља са следећим насловима:
3. Додатни подаци о физичким и хемијским својствима активне супстанце;
4. Додатни подаци о аналитичким методама за идентификацију и одређивање активне супстанце;
6. Додатни подаци о токсиколошким испитивањима активне супстанце, укључујући токсикокинетику; 
7. Додатни подаци о екотоксиколошким испитивањима активне супстанце;
8. Додатни подаци о мерама за заштиту здравља људи и животиња и животне средине;
11. Додатни подаци о ефектима активне супстанце на здравље људи;
12. Додатни подаци о судбини и понашању активне супстанце у животној средини и
13. Додатни подаци о екотоксиколошким испитивањима активне супстанце код птица, водених организама и других нециљних организама.
Подаци који се наводе у поглављима из става 1. овог члана дати су у Делу другом Прилога 2. 

Члан 7.
Сажетак техничког досијеа за биоцидни производ за који је донет акт којим се одобрава стављање у промет биоцидног производа од стране надлежног органа земље чланице ЕУ садржи податке из члана 3. став 1. поглавље 10. овог правилника.
Уз сажетак техничког досијеа из става 1. овог члана доставља се и безбедносни лист за биоцидни производ.

Члан 8. 
У техничком досијеу за биоцидни производ, подаци о биоцидном производу који садржи активну супстанцу која је микроорганизам, укључујући вирусе или гљиве сврстани су у 12 поглавља са следећим насловима: 
1. Подаци о идентитету биоцидног производа;
2. Подаци о физичким, хемијским и техничким својствима биоцидног производа;
3. Подаци о начину коришћења биоцидног производа;
4. Додатни подаци о биоцидном производу;
5. Подаци о аналитичким методама за идентификацију и одређивање;
6. Подаци о ефикасности биоцидног производа на циљне организме;
7. Подаци о ефектима биоцидног производа на здравље људи;
8. Подаци о испитивању остатака биоцидног производа на третираној површини, у храни за људе и храни за животиње;
9. Подаци о испитивању судбине и понашања биоцидног производа у животној средини;
10. Подаци о ефектима биоцидног производа на нециљне организме;
11. Класификација, паковање и обележавање биоцидног производа и
12. Сажетак и процена података наведених у поглављима од 1. до 11, закључак о процени ризика и препоруке.
Подаци који се наводе у поглављима из става 1. овог члана дати су у Делу првом Прилога 3. који чини саставни део овог правилника.

Члан 9.
Технички досије за биоцидни производ који садржи активну супстанцу која је микроорганизам, укључујући вирусе или гљиве, поред података из члана 8. овог правилника, садржи и податке из чл. 3. и 4. овог правилника за састојке биоцидног производа који су значајни због својих токсиколошких и екотоксиколошких својстава, а нарочито ако су ти састојци супстанце које изазивају забринутост.
Технички досије из става 1. овог члана мора да садржи и детаљан састав подлоге која је коришћена ради испитивања тог биоцидног производа, као и састав нечистоћа те подлоге.
Детаљан састав подлоге која је коришћена, као и састав њених нечистоћа из става 2. овог члана садржи податке о физичким, хемијским и техничким својствима подлоге који се захтевају у члану 8. став 1. поглавље 2. овог правилника за биоцидни производ који садржи активну супстанцу која је микроорганизам, укључујући вирусе или гљиве.

Члан 10.
Технички досије за биоцидни производ који садржи активну супстанцу која је микроорганизам, укључујући вирусе или гљиве, поред података из члана 8. став 1. поглавље 11. овог правилника, садржи и образложен предлог за разврставање биоцидног производа у једну од група ризика, као и образложен предлог за обележавање биоцидног производа знаком који указује на биолошку опасност, у складу са прописом којим се уређују превентивне мере за безбедан и здрав рад при излагању биолошким агенсима.

Члан 11.
Сажетак техничког досијеа за биоцидни производ који садржи активну супстанцу која је микроорганизам, укључујући вирусе или гљиве, а за који је донет акт којим се одобрава стављање у промет тог биоцидног производа од стране надлежног органа земље чланице ЕУ садржи податке из члана 8. став 1. поглавље 12. овог правилника.
Уз сажетак техничког досијеа из става 1. овог члана доставља се и безбедносни лист за биоцидни производ.

Члан 12. 
У техничком досијеу за биоцидни производ, подаци о активној супстанци која је микроорганизам, укључујући вирусе или гљиве сврстани су у 10 поглавља са следећим насловима: 
1. Подаци о идентитету микроорганизма;
2. Подаци о биолошким својствима микроорганизма;
3. Додатни подаци о микроорганизму;
4. Подаци о аналитичким методама;
5. Подаци о ефектима микроорганизма на здравље људи;
6. Подаци о испитивању остатака микроорганизма на третираној површини, у храни за људе и храни за животиње;
7. Подаци о испитивањима судбине и понашања микроорганизма у животној средини;
8. Подаци о ефектима микроорганизма на нециљне организме;
9. Класификација и обележавање и 
10. Сажетак и процена података наведених у поглављима од 1. до 9, закључак о процени ризика и препоруке.
Подаци који се наводе у поглављима из става 1. овог члана дати су у Делу другом Прилога 3. 

Члан 13.
Ако се дејство биоцидног производа заснива на дејству токсина, односно метаболита активне супстанце која је микроорганизам или ако се очекују значајни остаци токсина, односно метаболита који нису у вези са дејством те активне супстанце, технички досије за биоцидни производ који садржи активну супстанцу која је микроорганизам садржи и податке о том токсину, односно том метаболиту, a који се захтевају у чл. 5. и 6. овог правилника.

Члан 14. 
Технички досије за биоцидни производ који садржи активну супстанцу која је микроорганизам, укључујући вирусе или гљиве, поред података о активној супстанци из члана 12. став 1. поглавље 9. овог правилника, садржи и образложен предлог за разврставање активне супстанце у једну од група ризика, као и образложен предлог за обележавање биоцидног производа знаком који указује на биолошку опасност, у складу са прописом којим се уређују превентивне мере за безбедан и здрав рад при излагању биолошким агенсима.

Обим и садржинa техничког досијеа за биоцидни производ производ мањег ризика

Члан 15. 
Технички досије за биоцидни производ мањег ризика садржи податке о биоцидном производу мањег ризика и податке о активној супстанци у том биоцидном производу.

Члан 16. 
У техничком досијеу за биоцидни производ мањег ризика, подаци о том биоцидном производу сврстани су у шест поглавља са следећим насловима:
1. Подаци о подносиоцу захтева за издавање одобрења за стављање у промет биоцидног производа мањег ризика;
2. Подаци о идентитету биоцидног производа мањег ризика;
3. Подаци о начину коришћења биоцидног производа мањег ризика;
4. Подаци о ефикасности биоцидног производа мањег ризика на циљне организме;
5. Подаци о аналитичким методама за идентификацију и одређивање биоцидног производа мањег ризика и
6. Класификација, паковање и обележавање биоцидног производа мањег ризика, са нацртом етикете.
Уз технички досије из става 1. овог члана доставља се и безбедносни лист за биоцидни производ мањег ризика.

Члан 17.
У поглављу техничког досијеа за биоцидни производ мањег ризика које садржи податке о подносиоцу захтева за издавање одобрења за стављање у промет биоцидног производа мањег ризика наводе се: 
1) име, адреса и други контакт подаци о подносиоцу захтева за издавање одобрења за стављање у промет биоцидног производа мањег ризика;
2) назив и адреса произвођача биоцидног производа мањег ризика и активне супстанце у том биоцидном производу, са адресом произвођача активне супстанце; 
3) сагласност за коришћење података наведених у техничком досијеу за сличан биоцидни производ, када је то потребно.

Члан 18.
У поглављу техничког досијеа за биоцидни производ мањег ризика које садржи податке о идентитету биоцидног производа мањег ризика наводе се:
1) трговачко име биоцидног производа мањег ризика;
2) детаљан састав биоцидног производа мањег ризика;
3) физичка и хемијска својства биоцидног производа мањег ризика.

Члан 19.
У поглављу техничког досијеа за биоцидни производ мањег ризика које садржи податке о начину коришћења биоцидног производа мањег ризика наводе се:
1) врста и предвиђени начин коришћења биоцидног производа мањег ризика;
2) корисник биоцидног производа мањег ризика (нпр. индустрија, професионални корисник, за општу употребу);
3) начин примене биоцидног производа мањег ризика.

Члан 20.
У поглављу техничког досијеа за биоцидни производ мањег ризика које садржи податке о ефикасности биоцидног производа мањег ризика на циљне организме наводе се подаци који се захтевају у члану 3. став 1. поглавље 5. овог правилника.

Члан 21.
У поглављу техничког досијеа за биоцидни производ мањег ризика које садржи податке о аналитичким методама за идентификацију и одређивање биоцидног производа мањег ризика наводе се подаци који се захтевају у члану 3. став 1. поглавље 4. овог правилника.

Члан 22.
У поглављу техничког досијеа за биоцидни производ мањег ризика које садржи податке о класификацији, паковању и обележавању биоцидног производа мањег ризика наводе се подаци који се захтевају у члану 3. став 1. поглавље 9. овог правилника.

Члан 23.
Технички досије за биоцидни производ мањег ризика садржи и податке о активној супстанци у том биоцидном производу, а који се захтевају у чл. 5, 6. и 12. овог правилника.

Члан 24.
Сажетак техничког досијеа за биоцидни производ мањег ризика за који је донет акт којим се одобрава стављање у промет биоцидног производа мањег ризика од стране надлежног органа земље чланице ЕУ садржи податке из члана 16. став 1. поглавља 1, 2, 3, 5. и 6. овог правилника, као и резиме података о ефикасности биоцидног производа мањег ризика на циљне организме из члана 16. став 1. поглавље 4. овог правилника.
Уз сажетак техничког досијеа из става 1. овог члана доставља се и безбедносни лист за биоцидни производ мањег ризика.

Завршна одредба

Члан 25. 
Овај правилник ступа на снагу осмог дана од дана објављивања у „Службеном гласнику Републике Србије”.

Број 110-00-25/2010-03
У Београду, 13. децембра 2010. године 
Председник 
Управног одбора,
проф. др Бранимир Јованчићевић, с.р.



Прилози



Прилог 1


Прилог 2


Прилог 3


