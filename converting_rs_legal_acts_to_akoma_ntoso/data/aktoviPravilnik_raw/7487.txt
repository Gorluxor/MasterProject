


	
	Zakon



	
			На основу члана 26. став 8. Закона о безбедности хране („Службени гласник РС”, бр. 41/09 и 17/19),
			Министар здравља доноси
			ПРАВИЛНИК
			о начину и поступку издавања међународне потврде (сертификата) о безбедности хране која се извози, изгледу обрасца међународне потврде, као и евиденцији о издатим потврдама
			"Службени гласник РС", број 49 од 8. јула 2019.
			Предмет
			Члан 1.
			Овим правилником ближе се прописује начин и поступак издавања међународне потврде (сертификата) о безбедности хране која се извози,  изглед обрасца међународне потврде, као и евиденција о издатим потврдама. 
			Члан 2.
			Међународна потврда (енг. Health Certificate) јесте сертификат о безбедности и здравственој исправности хране којим се потврђује да је храна произведена у Републици Србији у регистрованом објекту за производњу хране који је под надзором санитарне инспекције и да су испуњени услови наведени у сертификату (у даљем тексту: међународна потврда).
			Поступак издавања међународне потврде јесте поступак који обухвата попуњавање, потписивање и оверавање обрасца међународне потврде о безбедности хране од стране надлежног санитарног инспектора. 
			Врсте хране
			Члан 3.
			Министарство надлежно за послове здравља (у даљем тексту: Министарство) преко надлежних санитарних инспектора издаје међународне потврде у складу са законом којим се уређује безбедност хране, за следећу врсту хране:
			1) нове хране, 
			2) хране за специфичне популационе групе (храна за одојчад и малу децу, храна за посебне медицинске намене, замене за комплетну дневну исхрану за особе на дијети за мршављење), 
			3) додатака исхрани (дијететски суплементи), 
			4) хране са измењеним нутритивним саставом (храна за особе интолерантне на глутен, замене за со за људску исхрану, храна обогаћена витаминима, минералима и другим супстанцама са хранљивим или физиолошким ефектом и др.), 
			5) соли за исхрану људи и производњу хране, 
			6) прехрамбених адитива, 
			7) прехрамбених арома, 
			8) прехрамбених ензима, 
			9) помоћних средстава у производњи хране, 
			10) воде за пиће у оригиналној амбалажи (природне минералне, изворске и стоне воде).
			Образац међународне потврде 
			Члан 4.
			Међународна потврда се издаје на обрасцу у складу са одговарајућим међународним стандардима.
			Образац потврде из става 1. овог члана штампа се на српском и енглеском језику, као и на другом страном језику у складу са потписаним међународним споразумом у области безбедности хране између Републике Србије и стране земље, у коју се извози.
			Образац међународне потврде дат је у Прилогу 1. који је одштампан је уз овај правилник и чини његов саставни део.
			Начин издавања међународне потврде 
			Члан 5.
			Међународна потврда се издаје на захтев субјекта у пословању храном. Субјекат у пословању храном предаје захтев за издавање међународне потврде месно надлежном санитарном инспектору према адреси пословног седишта субјекта у пословању храном.
			Уз захтев из става 1. овог члана субјекат у пословању храном прилаже следеће доказе:
			1) фотокопију решења о упису у Регистар Агенције за привредне регистре Србије или фотокопију последње промене у Агенцији за привредне регистре Србије;
			2) спецификацију производа који се извозе (у два примерка);
			3) стручно мишљење и аналитички извештај овлашћене и акредитоване лабораторије о безбедности и здравственој исправности производа;
			4) фотокопију уверења о упису производа у базу података коју води Министарство здравља, за храну из члана 3. став 1. тач. 2)–4) овог правилника;
			5) доказ о уплати трошкова поступка издавања здравствене потврде у складу са законом којим се уређују републичке административне таксе.
			Међународна потврда важи до истека рока употребе производа хране за који је издата а најдуже 12 месеци од дана издавања.
			Образац захтева дат је у Прилогу 2. који је одштампан уз овај правилник и чини његов саставни део.
			Евиденција о издатим међународним потврдама
			Члан 6.
			О издатим међународним потврдама из чл. 4. и 5. овог правилника води се евиденција у писменом  или електронском облику.
			Евиденција из става 1. овог члана садржи следеће податке:
			1) број међународне потврде;
			2) датум и место издавања међународне потврде;
			3) назив субјекта у пословању храном који је поднео захтев;
			4) адреса пословног седишта субјекта у пословању храном;
			5) име и презиме надлежног санитарног инспектора који је издао међународну потврду;
			6) потпис одговорног лица субјекта у пословању.
			Евиденција о издатим међународним потврдама дата је у Прилогу 3. који је одштампан уз овај правилник и чини његов саставни део.
			Ступање на снагу
			Члан 7.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 110-00-283/2019-10
			У Београду, 28. јуна 2019. године
			Министар,
			др Златибор Лончар, с.р.
			Прилози
			
			
			Прилог 1 - Међународна потврда (сертификат) о безбедности хране која 
			се извози
			
			
			Прилог 2 - Захтев за издавање међународне потврде (сертификат)
			
			
			Прилог 3 - Евиденција о издатим међународним потврдама 
			(сертификатима)
	

