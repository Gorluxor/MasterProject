


	
	Zakon



	
			На основу члана 172. став 2, члана 173. став 2, члана 176. став 1, члана 177. став 1, члана 179. став 4, члана 239. и члана 249. став 1. Закона о ваздушном саобраћају („Службени гласник РС”, бр. 73/10, 57/11, 93/12, 45/15, 66/15 – др. закон и 83/18),
			Директор Директората цивилног ваздухопловства Републике Србије доноси
			ПРАВИЛНИК 
			о дозволама и центрима за обуку пилота ултралаког ваздухоплова
			"Службени гласник РС", број 102 од 21. децембра 
			2018.
			I. УВОДНЕ ОДРЕДБЕ
			Предмет Прaвилника
			Члан 1. 
			Овим правилником се прописују услови под којима се издаје дозвола пилота ултралаког ваздухоплова и уписује овлашћење у ту дозволу, време на које се издаје та дозвола, време на које важе овлашћења која су уписана у ту дозволу, услови под којима се мења, суспендује или ставља ван снаге дозвола пилота ултралаког ваздухоплова, услови под којима се суспендују или стављају ван снаге овлашћења која су уписана у дозволу пилота ултралаког ваздухоплова и образац дозволе пилота ултралаког ваздухоплова.
			Овим правилником се прописују поступак по коме се проверава стручна оспособљеност пилота ултралаког ваздухоплова, услови под којима се издаје, мења, суспендује и ставља ван снаге потврда о праву на обучавање пилота ултралаког ваздухоплова, временски период на који се издаје потврда и образац те потврде.
			Овим правилником се прописују услови под којима се издаје, мења, суспендује или ставља ван снаге ауторизација испитивача, време на које се издаје ауторизација испитивача и образац ауторизације испитивача.
			Појам ултралаког ваздухоплова
			Члан 2.
			Под ултралаким ваздухопловом, у смислу овог правилника, подразумева се ваздухоплов који нема потврду о типу, са највише два седишта, и то:
			1) авион који има брзину превлачења или најмању хоризонталну брзину летења у конфигурацији за слетање која не прелази 35 чворова (65 km/h) калибрисане брзине лета (CAS) и чија максимална масa на полетању (MTOM) не прелази:
			(1) 300 kg за авион једносед, односно 450 kg за авион двосед;
			(2) 330 kg за амфибијски авион и авион са пловцима једносед, односно 345 kg за амфибијски авион и авион са пловцима двосед;
			(3) 315 kg за авион једносед опремљен падобранским системом за безбедно приземљење авиона који је причвршћен за структуру авиона, односно 475 kg за авион двосед опремљен тим системом;
			2) хеликоптер чија максимална масa на полетању (MTOM) не прелази:
			(1) 300 kg за хеликоптер једносед, односно 450 kg за хеликоптер двосед;
			(2) 330 kg за хеликоптер са пловцима једносед, односно 345 kg за хеликоптер са пловцима двосед;
			3) моторна једрилица чија максимална масa на полетању (MTOM) не прелази 300 kg за једносед, односно 450 kg за двосед;
			4) једрилица чија максимална масa на полетању (MTOM) не прелази 250 kg за једносед, односно 400 kg за двосед;
			5) моторни змај чија максимална масa на полетању (MTOM) не прелази 300 kg за једносед, односно 450 kg за двосед;
			6) жироплан једносед и двосед чија максимална масa на полетању (MTOM) не прелази 600 kg.
			Ако се авион или хеликоптер са пловцима користи и као копнени авион, односно хеликоптер, сматраће се ултралаким ваздухопловом ако је његова максимална масa на полетању (MTOM) испод обе одговарајуће границе из става 1. овог члана.
			Дозвола пилота ултралаког ваздухоплова
			Члан 3.
			Ултралаким ваздухопловом може да управља лице које има дозволу пилота ултралаког ваздухоплова коју je издаo Директорат цивилног ваздухопловства Републике Србије (у даљем тексту: Директорат), са важећем овлашћењем за одговарајућу врсту ултралаког ваздухоплова и које је здравствено способно за летење ултралаким ваздухопловом.
			Директорат издаје дозволу пилота ултралаког ваздухоплова лицу које има навршених најмање 17 година живота, које испуни услове прописане овим правилником у погледу обуке и које положи испит за стицање дозволе пилота ултралаког ваздухоплова на начин који је прописан овим правилником.
			Изузетно од става 1. овог члана, ултралаким ваздухопловом може, под надзором инструктора, да управља и лице које има ауторизацију пилота ученика. 
			Овлашћења и додатна овлашћења
			Члан 4. 
			Дозвола пилота ултралаког ваздухоплова садржи једно или више следећих овлашћења:
			1) овлашћење за летење ултралаким авионом;
			2) овлашћење за летење ултралаким хеликоптером;
			3) овлашћење за летење ултралаком једрилицом;
			4) овлашћење за летење моторним змајем;
			5) овлашћење за летење жиропланом.
			Лице које стиче дозволу пилота ултралаког ваздухоплова стиче истовремено најмање једно овлашћење из става 1. овог члана. 
			Додатно овлашћење је било које овлашћење из става 1. овог члана које ималац дозволе пилота ултралаког ваздухоплова стиче након иницијалног издавања те дозволе.
			Инструкторска овлашћења 
			Члан 5. 
			Имаоцу дозволе пилота ултралаког ваздухоплова који испуни услове прописане овим правилником Директорат уписује у дозволу одређено инструкторско овлашћење, и то:
			1) овлашћење инструктора летења ултралаким авионом;
			2) овлашћење инструктора летења ултралаким хеликоптером;
			3) овлашћење инструктора летења ултралаком једрилицом;
			4) овлашћење инструктора летења моторним змајем;
			5) овлашћење инструктора летења жиропланом.
			Пилот ученик
			Члан 6.
			Пилот ученик је лице које се у центру за обуку пилота ултралаких ваздухоплова (у даљем тексту: центар за обуку) обучава за стицање дозволе пилота ултралаког ваздухоплова.
			Обуци за стицање дозволе пилота ултралаког ваздухоплова може да приступи пунолетно лице које је здравствено способно за летење ултралаким ваздухопловом.
			Изузетно од става 2. овог члана, обуци може да приступи малолетно лице које има навршених најмање 16 година живота, које је здравствено способно за летење ултралаким ваздухопловом и има оверену писану сагласност оба родитеља или старатеља за похађање обуке.
			Ауторизација пилота ученика
			Члан 7.
			За време практичне обуке пилот ученик је дужан да са собом носи ауторизацију пилота ученика коју издаје Директорат.
			Захтев за издавање ауторизације пилота ученика Директорату подноси центар за обуку у чију евиденцију је уписан пилот ученик.
			Ауторизација пилота ученика садржи: 
			1) назив „Директорат цивилног ваздухопловства Републике Србије” и лого Директората;
			2) редни број ауторизације;
			3) име, име једног од родитеља или старатеља и презиме пилота ученика;
			4) јединствени матични број грађана пилота ученика, односно број пасоша за стране држављане;
			5) потпис имаоца ауторизације;
			6) датум издавања ауторизације;
			7) печат и потпис овлашћеног лица Директората.
			II. ЦЕНТАР ЗА ОБУКУ – ПОТВРДА О ПРАВУ НА ОБУЧАВАЊЕ, НАСТАВНО ОСОБЉЕ И ДОКУМЕНТАЦИЈА 
			Центар за обуку 
			Члан 8.
			Обуку за стицање дозволе пилота ултралаког ваздухоплова, као и обуку за стицање додатних овлашћења и овлашћења инструктора, спроводи центар за обуку који поседује важећу потврду о праву на обучавање пилота ултралаког ваздухоплова (у даљем тексту: потврда о праву на обучавање) издату од стране Директората.
			Потврду о праву на обучавање може да стекне правно лице које има пословно седиште у Републици Србији.
			Стицање потврде о праву на обучавање 
			Члан 9.
			Захтев за издавање потврде о праву на обучавање подноси се Директорату и уз захтев се доставља:
			1) приручник о раду (Operations Manual);
			2) приручник о обуци (Training Manual);
			3) доказ о власништву или закупу просторија за рад центра за обуку;
			4) доказ о власништву или закупу ваздухоплова на којима ће се вршити обука;
			5) уговор о одржавању ваздухоплова на којима ће се вршити обука, закључен са овлашћеном ваздухопловно-техничком организацијом за одржавање или са имаоцем Део 66 (Part-66) дозволе за одржавање ваздухоплова.
			Након извршеног увида у поднету документацију и спроведене основне провере Директорат издаје решење којим утврђује да ли подносилац захтева испуњава услове за издавање потврде о праву на обучавање.
			Издавањем потврде о праву на обучавање Директорат одобрава приручник о раду и приручник о обуци.
			Центар за обуку је дужан да о намери увођења промена у функционални систем које обухватају измене услова рада или вршења обуке у току важења потврде о праву на обучавање обавести Директорат и прибави одобрење Директората за измене приручника о раду, односно приручника о обуци. 
			Руководећа структура и наставно особље центра за обуку
			Члан 10.
			Руководећа структура центра за обуку се састоји од одговорног руководиоца (Accountable Manager) и руководиоца обукe (Head of Training) који могу да буду исто лице.
			Одговорни руководилац је лице које је одговорно да обезбеди довољна финансијска и друга средства за спровођење обуке према одобреним приручницима. 
			Руководилац обуке је лице одговорно за спровођење обуке и предузимање мера да се обука одвија у складу са прописима и процедурама предвиђеним одобреним приручницима. 
			Руководилац обуке може да буде лице које има или је имало дозволу пилота ултралаког ваздухоплова, дозволу пилота једрилице, дозволу приватног пилота авиона или хеликоптера (PPL(A/H)), дозволу професионалног пилота авиона или хеликоптера (CPL(A/H)), дозволу транспортног пилота авиона или хеликоптера (ATPL(A/H)) или дозволу пилота лаких ваздухоплова (авион/хеликоптер/једрилица) (LAPL(А/Н/S)).
			Центар за обуку мора да располаже одговарајућим наставним особљем које је оспособљено за спровођење теоријске и практичне обуке пилота ултралаког ваздухоплова, укључујући најмање једно лице са важећим овлашћењем инструктора ултралаког ваздухоплова.
			Вођење документације центра за обуку
			Члан 11.
			Центар за обуку је дужан да поседује и води следећу документацију:
			1) приручник о раду; 
			2) приручник о обуци;
			3) евиденцију лица на обуци (регистар);
			4) дневник теоријске обуке;
			5) дневник практичне обуке;
			6) досијеа кандидата; 
			7) досијеа инструктора;
			8) евиденцију ванредних догађаја, незгода и удеса;
			9) евиденцију издатих уверења.
			Приручник о раду (Operations Manual) 
			Члан 12.
			Приручник о раду садржи:
			1) листу садржаја, листу одобрених измена и листу важећих страна;
			2) податке о руководећој структури центра за обуку;
			3) опис планиране обуке;
			4) списак инструктора теоријске и практичне обуке;
			5) квалификације и радно искуство инструктора;
			6) опис права и обавеза инструктора; 
			7) начин стручног усавршавања и обнове знања и вештина инструктора;
			8) опис права и обавеза кандидата на обуци;
			9) опис документације центра за обуку и начин њеног вођења;
			10) списак ваздухоплова на којима се врши обука; 
			11) списак учила, опреме, стручне литературе и видео-материјала који се користе у обуци;
			12) списак и адресу просторија за спровођење обуке, чување документације, учила, опреме и стручне литературе;
			13) листе провере;
			14) мере за праћење и унапређење обуке; 
			15) податке о аеродрому на коме се врши обука, укључујући и податке о медицинском, спасилачко-ватрогасном обезбеђењу и пружању ваздухопловно-метеоролошких услуга;
			16) начин праћења пловидбености ваздухоплова на којима се врши обука. 
			Приручник о обуци (Training Manual)
			Члан 13.
			Приручник о обуци садржи програме обуке за стицање овлашћења која се уписују у дозволу пилота ултралаког ваздухоплова, програме обука за стицање инструкторских овлашћења, као и листе садржаја, одобрених измена, важећих страна и корисника приручника.
			Програм обуке из става 1. овог члана мора да садржи:
			1) циљеве и задатке обуке;
			2) план обуке;
			3) наставни садржај;
			4) фонд часова по предмету;
			5) методску разраду сваке вежбе;
			6) средства и учила која се користе;
			7) начин провере напредовања у обуци;
			8) процедуре за процену ефикасности обуке.
			Евиденција лица на обуци (регистар)
			Члан 14.
			Евиденција лица на обуци (регистар) садржи:
			1) назив и адресу центра за обуку;
			2) податке о лицима на обуци (презиме, име и јединствени матични број грађана, односно број пасоша за стране држављане);
			3) податке о врсти обуке, почетку и завршетку обуке и прекидима у вршењу обуке;
			4) потписе лица на обуци и руководиоца обуке.
			Дневник теоријске обуке
			Члан 15.
			Дневник теоријске обуке је документ који садржи податке о току теоријске обуке, податке о наставном садржају који је обрађен у току обуке, податке о времену одржавања и трајању обуке, евиденцију присутности кандидата, као и потписе лица која су присуствовала обуци и потписе инструктора који су спровели теоријску обуку. 
			Дневник практичне обуке
			Члан 16.
			Дневник практичне обуке садржи:
			1) ознаку броја странице;
			2) датум извођења лета;
			3) модел ваздухоплова и ознаку регистрације ваздухоплова;
			4) име и презиме лица које изводи лет;
			5) кратак опис лета или назив вежбе;
			6) назив аеродрома са кога је обављено полетање и слетање;
			7) време полетања и слетања, трајање лета и број обављених летова;
			8) напомене и потпис инструктора под чијим надзором је лет обављен. 
			Досије кандидата
			Члан 17.
			Досије кандидата садржи:
			1) картон личних података;
			2) пријаву за обуку;
			3) копију лекарског уверења;
			4) сагласност родитеља односно старатеља за похађање обуке (за малолетне кандидате);
			5) копију ауторизације пилота ученика;
			6) копије извештаја са теоријског и практичног испита;
			7) листу праћења и провере кандидата на обуци; 
			8) другу евиденцију која се води у току обуке у складу са приручником о раду;
			9) копију уверења о завршеној обуци.
			Садржај уверења о завршеној обуци
			Члан 18.
			Уверење о завршеној обуци садржи:
			1) назив обуке;
			2) редни број и датум издавања уверења;
			3) назив центра за обуку;
			4) број потврде о праву на обучавање;
			5) име и презиме кандидата;
			6) временски период у коме је обука спроведена;
			7) пропис на основу кога је спроведена обука;
			8) печат и потпис одговорног руководиоца и руководиоца обуке.
			Важење потврде о праву на обучавање 
			Члан 19.
			Потврда о праву на обучавање важи годину дана ако се ради о првом издавању, односно три године ако се ради о продужењу рока важења потврде.
			Изглед и садржај обрасца потврде о праву на обучавање дат је у Прилогу 1, који је одштампан уз овај правилник и чини његов саставни део.
			Суспензија потврде о праву на обучавање
			Члан 20.
			Директорат суспендује потврду о праву на обучавање ако утврди да центар за обуку не врши обуку на начин који је прописан овим правилником или привремено престане да испуњава друге услове прописане овим правилником.
			Суспензија потврде о праву на обучавање траје најдуже шест месеци, почев од дана када је центру за обуку достављено решење о суспензији.
			За време трајања суспензије центар за обуку не може да врши обуку пилота ултралаког ваздухоплова.
			Решењем о суспензији потврде о праву на обучавање Директорат може да наложи центру за обуку да отклони уочене неправилности.
			Суспензија потврде о праву на обучавање престаје да важи истеком времена на које је изречена или решењем о укидању суспензије, ако центар за обуку отклони уочене неправилности пре истека суспензије.
			Стављање ван снаге потврде о праву на обучавање
			Члан 21.
			Директорат ставља ван снаге потврду о праву на обучавање:
			1) ако утврди да је потврда о праву на обучавање стечена на основу фалсификоване документације;
			2) ако центар за обуку трајно престане да испуњава услове прописане овим правилником;
			3) ако утврди да је центар за обуку злоупотребио потврду о праву на обучавање;
			4) ако центар за обуку до истека суспензије не испуни обавезе које су му наложене решењем о суспензији; 
			5) ако центар за обуку обавести Директорат да одустаје од спровођења обуке.
			III. УСЛОВИ ЗА ПОЛАГАЊЕ ИСПИТА И ПРИЗНАВАЊЕ ПРЕТХОДНОГ ИСКУСТВА
			Услови за полагање испита за стицање дозволе и овлашћења
			Члан 22.
			Испит за стицање дозволе пилота ултралаког ваздухоплова може да полаже лице које је у центру за обуку завршило теоријску обуку и практичну обуку у оквиру које је остварило следећи налет:
			1) за стицање овлашћења за летење ултралаким авионом – најмање 30 сати летења ултралаким авионом у обуци са инструктором, од чега најмање пет сати самосталног летења под надзором инструктора;
			2) за стицање овлашћења за летење ултралаким хеликоптером, односно жиропланом – најмање 35 сати летења ултралаким хеликоптером, односно жиропланом у обуци са инструктором, од чега најмање пет сати самосталног летења под надзором инструктора;
			3) за стицање овлашћења за летење ултралаком једрилицом – најмање 15 сати летења ултралаком једрилицом у обуци са инструктором, од чега најмање три сата самосталног летења под надзором инструктора, укључујући најмање 40 полетања и слетања;
			4) за стицање овлашћења за летење моторним змајем – најмање 15 сати летења моторним змајем у обуци са инструктором, од чега најмање три сата самосталног летења под надзором инструктора, укључујући најмање 40 полетања и слетања.
			Ултралаки авион – признавање претходног искуства 
			Члан 23.
			За стицање овлашћења за летење ултралаким авионом ималац дозволе пилота лаких ваздухоплова (авион) (LAPL(А)), дозволе приватног пилота авиона (PPL(A)), професионалног пилота авиона (CPL(A)) или транспортног пилота авиона (ATPL(A)) мора да испуни следеће услове:
			1) оствари најмање:
			(1) два сата обуке у летењу на ултралаком авиону под надзором инструктора – ако поседује важеће овлашћење за летење на класи једномоторних клипних авиона (SEP(land));
			(2) три сата обуке у летењу на ултралаком авиону под надзором инструктора – у свим осталим случајевима;
			2) заврши теоријску обуку у разлици предмета по програму који је одобрио Директорат;
			3) положи пред овлашћеним испитивачем Директората:
			(1) проверу стручности – ако поседује важеће овлашћење за летење на класи једномоторних клипних авиона (SEP(land));
			(2) практични део испита за стицање овлашћења за летење ултралаким авионом – у свим осталим случајевима.
			За стицање овлашћења за летење ултралаким авионом ималац овлашћења за летење ултралаким хеликоптером, ултралаком једрилицом, жиропланом или моторним змајем мора да заврши теоријску обуку у разлици предмета по програму који је одобрио Директорат, да оствари налет прописан у члану 22. тачка 1) овог правилника и да положи практични део испита за стицање овлашћења за летење ултралаким авионом. 
			Од налета прописаног у члану 22. тачка 1) овог правилника имаоцу овлашћења за летење ултралаким хеликоптером, жиропланом или моторним змајем признаје се највише пет сати летења на овим ваздухопловима, а имаоцу овлашћења за летење ултралаком једрилицом највише десет сати летења на ултралакој једрилици.
			Ултралаки хеликоптер – признавање претходног искуства 
			Члан 24.
			За стицање овлашћења за летење ултралаким хеликоптером ималац дозволе пилота лаких ваздухоплова (хеликоптер) (LAPL(Н)), приватног пилота хеликоптера (PPL(H)), професионалног пилота хеликоптера (CPL(H)) или транспортног пилота хеликоптера (ATPL(H)) мора да испуни следеће услове:
			1) оствари најмање два сата обуке у летењу на ултралаком хеликоптеру под надзором инструктора;
			2) положи пред овлашћеним испитивачем Директората:
			(1) проверу стручности – ако поседује важеће овлашћење за летење на типу хеликоптера; 
			(2) практични део испита за стицање овлашћења за летење ултралаким хеликоптером – у свим осталим случајевима.
			За стицање овлашћења за летење ултралаким хеликоптером ималац овлашћења за летење ултралаким авионом, ултралаком једрилицом, жиропланом или моторним змајем мора да заврши теоријску обуку у разлици предмета по програму који је одобрио Директорат, да оствари налет прописан у члану 22. тачка 2) овог правилника и да положи практични део испита за стицање овлашћења за летење ултралаким хеликоптером. 
			Од налета прописаног у члану 22. тачка 2) овог правилника имаоцу овлашћења за летење ултралаким авионом или жиропланом признаје се највише десет сати летења на овим ваздухопловима, а имаоцу овлашћења за летење ултралаком једрилицом или моторним змајем највише пет сати летења на овим ваздухопловима.
			Жироплан – признавање претходног искуства 
			Члан 25.
			За стицање овлашћења за летење жиропланом ималац овлашћења за летење ултралаким авионом, ултралаким хеликоптером, ултралаком једрилицом или моторним змајем мора да заврши теоријску обуку у разлици предмета по програму који је одобрио Директорат, да оствари налет прописан у члану 22. тачка 2) овог правилника и да положи практични део испита за стицање овлашћења за летење жиропланом. 
			Од налета прописаног у члану 22. тачка 2) овог правилника имаоцу овлашћења за летење ултралаким авионом или хеликоптером признаје се највише десет сати летења на овим ваздухопловима, а имаоцу овлашћења за летење ултралаком једрилицом или моторним змајем највише пет сати летења на овим ваздухопловима.
			Ултралака једрилица – признавање претходног искуства 
			Члан 26.
			За стицање овлашћења за летење ултралаком једрилицом ималац дозволе пилота једрилице или дозволе пилота лаких ваздухоплова (једрилица) (LAPL(S)) полаже само практични део испита.
			За стицање овлашћења за летење ултралаком једрилицом ималац овлашћења за летење ултралаким авионом, ултралаким хеликоптером, жиропланом или моторним змајем мора да заврши теоријску обуку у разлици предмета по програму који је одобрио Директорат, да оствари налет прописан у члану 22. тачка 3) овог правилника и да положи практични део испита за стицање овлашћења за летење ултралаком једрилицом. 
			Од налета прописаног у члану 22. тачка 3) овог правилника имаоцу овлашћења за летење ултралаким авионом, моторним змајем или жиропланом признаје се највише пет сати летења и 15 полетања и слетања на тим ваздухопловима.
			Моторни змај – признавање претходног искуства 
			Члан 27.
			За стицање овлашћења за летење моторним змајем ималац дозволе приватног пилота авиона или хеликоптера (PPL(A/H)), професионалног пилота авиона или хеликоптера (CPL(A/H)), транспортног пилота авиона или хеликоптера (ATPL(A/H)), дозволе пилота једрилице или дозволе пилота лаких ваздухоплова (авион/хеликоптер/једрилица) (LAPL(А/Н/S)), као и ималац овлашћења за летење ултралаким авионом, ултралаким хеликоптером или жиропланом, мора да заврши теоријску обуку у разлици предмета по програму који је одобрио Директорат, да оствари налет прописан у члану 22. тачка 4) овог правилника и да положи практични део испита за стицање овлашћења за летење моторним змајем.
			Од налета прописаног у члану 22. тачка 4) овог правилника имаоцу дозволе, односно овлашћења из става 1. овог члана признаје се највише пет сати летења на тим ваздухопловима.
			Овлашћење за летење ултралаким ваздухопловом – варијанте
			Члан 28.
			Ималац дозволе пилота ултралаког ваздухоплова може да прошири права која поседује на другу варијанту ваздухоплова у оквиру истог овлашћења ако заврши обуку у разликама или обуку за упознавање.
			Инструктор летења који је спровео обуку у разликама, односно обуку за упознавање уноси у књижицу летења кандидата напомену о извршеној обуци и оверава је својим потписом.
			Овлашћење инструктора – услови
			Члан 29.
			Испиту за стицање овлашћења инструктора летења ултралаким ваздухопловом може да приступи лице које испуњава следеће услове:
			1) има навршених најмање 18 година живота;
			2) има важеће овлашћење за летење на оној врсти ултралаког ваздухоплова за коју тражи овлашћење инструктора;
			3) има најмање 150 сати налета у улози вође ултралаког ваздухоплова на оној врсти ултралаког ваздухоплова за коју тражи овлашћење инструктора или најмање 200 сати укупног налета, од чега најмање 100 сати налета у улози вође ултралаког ваздухоплова на оној врсти ултралаког ваздухоплова за коју тражи овлашћење инструктора;
			4) има завршену теоријску и практичну обуку за овлашћење инструктора у центру за обуку.
			Теоријска обука за овлашћење инструктора ултралаким ваздухопловом обухвата најмање 100 сати обуке из следећих предмета:
			1) Теоријa летења;
			2) Навигација;
			3) Метеорологија;
			4) Познавање ваздухоплова;
			5) Психо-физиологија;
			6) Методика наставе и обуке летења;
			7) Ваздухопловни прописи. 
			У оквиру практичне обуке за овлашћење инструктора ултралаким ваздухопловом кандидат мора да оствари најмање 25 сати летења у обуци са инструктором.
			Овлашћење инструктора – признавање претходног искуства 
			Члан 30.
			Имаоцу дозволe пилота ултралаког ваздухоплова са важећим овлашћењем за летење ултралаким авионом који поседује важећи сертификат инструктора летења авионом (FI(A)) признаје се овлашћење инструктора летења ултралаким авионом ако оствари најмање два сата обуке у летењу на ултралаком авиону са инструкторског седишта, под надзором инструктора летења ултралаким авионом.
			Имаоцу дозволe пилота ултралаког ваздухоплова са важећим овлашћењем за летење ултралаким хеликоптером који поседује важећи сертификат инструктора летења хеликоптером (FI(H)) признаје се овлашћење инструктора летења ултралаким хеликоптером ако оствари најмање два сата обуке у летењу на ултралаком хеликоптеру са инструкторског седишта, под надзором инструктора летења ултралаким хеликоптером.
			Имаоцу дозволe пилота ултралаког ваздухоплова са важећим овлашћењем за летење ултралаком једрилицом који поседује важећи сертификат инструктора летења једрилицом (FI(S)) признаје се овлашћење инструктора летења ултралаком једрилицом ако оствари најмање два сата обуке у летењу на ултралакој једрилици са инструкторског седишта, под надзором инструктора летења ултралаком једрилицом.
			IV. ПОЛАГАЊЕ ИСПИТА ЗА СТИЦАЊЕ ДОЗВОЛЕ И ОВЛАШЋЕЊА
			Пријава за полагање испита 
			Члан 31.
			Кандидат за стицање дозволе пилота ултралаког ваздухоплова, додатног овлашћења или инструкторског овлашћења подноси Директорату писану пријаву за полагање испита и уз пријаву подноси потврду центра за обуку о завршеној теоријској и практичној обуци. 
			Рок важења потврде о завршеној теоријској и практичној обуци је годину дана, рачунајући од дана њеног издавања.
			Ако кандидат не приступи полагању испита у року из става 2. овог члана, он је дужан да заврши додатну обуку у центру за обуку и да доказ о томе достави Директорату. 
			Кандидат подноси пријаву и за полагање поправног испита из практичног дела.
			Поступање по пријему пријаве за полагање испита
			Члан 32.
			По пријему пријаве за полагање испита за стицање дозволе или упис овлашћења, Директорат проверава да ли кандидат испуњава услове за полагање испита. 
			Ако утврди да кандидат испуњава услове за полагање испита Директорат, у року од 30 дана од дана пријема пријаве, доноси решење којим се одобрава полагање испита, именује испитивач за спровођење практичног дела испита и одређује рок за спровођење испита, а ако утврди да кандидат не испуњава прописане услове Директорат, у истом року, доноси решење којим одбија пријаву за полагање испита. 
			Садржај испита 
			Члан 33.
			Испит за стицање дозволе пилота ултралаког ваздухоплова се састоји из теоријског и практичног дела, a испит за стицање додатног овлашћења и инструкторског овлашћења се састоји само из практичног дела.
			Теоријски део испита за стицање дозволе пилота ултралаког ваздухоплова обухвата следеће предмете: 
			1) Ваздухопловни прописи; 
			2) Опште познавање ултралаких ваздухоплова;
			3) Перформансе лета и планирање; 
			4) Људске могућности и ограничења;
			5) Метеорологија;
			6) Навигација;
			7) Оперативне процедуре;
			8) Теорија летења; 
			9) Комуникације.
			Полагање теоријског дела испита
			Члан 34.
			Теоријски део испита за стицање дозволе пилота ултралаког ваздухоплова спроводи Директорат, у испитним роковима који се одређују за сваку календарску годину.
			Кандидат полаже теоријски део испита на рачунару, уз коришћење тестова објективног типа с вишеструким избором одговора, при чему се сматра да је кандидат положио испит ако тачно одговори на најмање 75% питања из сваког предмета.
			Кандидат није положио теоријски део испита ако:
			1) не положи све предмете приликом четири изласка на испит, при чему на сваком изласку на испит не полаже већ положене предмете;
			2) не положи све предмете у року од 18 месеци, рачунајући од краја календарског месеца у коме је први пут полагао испит.
			Кандидат за стицање дозволе пилота ултралаког ваздухоплова који није положио теоријски део испита, дужан је да пре поновног полагања заврши у центру за обуку четири сата додатне теоријске обуке из предмета који није положио и да доказ о томе достави Директорату. 
			Садржај практичног дела испита
			Члан 35. 
			Практични део испита за стицање дозволе пилота ултралаког ваздухоплова се састоји од припреме лета (навигацијске и метеоролошке), маршрутног лета у трајању од најмање 40 минута и провере познавања фразеологије на српском или на енглеском језику.
			Током маршрутног лета се врши провера технике пилотирања и рад у зони аеродрома, са следећим елементима:
			1) полетање;
			2) пењање;
			3) пењући заокрети;
			4) хоризонтални лет;
			5) хоризонтални заокрети за 360º (са нагибом од 30º, 45º и 60º);
			6) превучени лет;
			7) лет на критично малим брзинама;
			8) слетање без коришћења снаге мотора (осим за ултралаку једрилицу);
			9) слетање са употребом закрилаца и без употребе закрилаца (изузев за ултралаки хеликоптер, жироплан и моторни змај).
			Одредбе ст. 1. и 2. овог члана се односе и на полагање испита за стицање додатног овлашћења.
			Испит за стицање овлашћења инструктора састоји се од практичног рада с пилотом који је у улози пилота ученика и обухвата показно теоријско предавање и извршење лета.
			Право коришћења радио-телефоније
			Члан 36.
			Кандидат за стицање додатног овлашћења се не проверава из познавања фразеологије, осим ако захтева проверу ради проширења права коришћења радио-телефоније са српског на енглески језик.
			Кандидат који захтева проверу познавања фразеологије ради стицања права коришћења радио-телефоније на енглеском језику може да приступи провери само ако је претходно положио испит из знања енглеског језика најмање на оперативном нивоу (ниво 4), у складу са одредбама прописа којим се уређује летачко особље.
			На захтев имаоца дозволе пилота ултралаког ваздухоплова који поседује важећу дозволу приватног пилота авиона или хеликоптера (PPL(A/H)), професионалног пилота авиона или хеликоптера (CPL(A/H)), транспортног пилота авиона или хеликоптера (ATPL(A/H)) или дозволу пилота лаких ваздухоплова (авион/хеликоптер) (LAPL(А/Н)), признаје се право коришћења радио-телефоније на енглеском језику и уписује у дозволу пилота ултралаког ваздухоплова. 
			Полагање практичног дела испита
			Члан 37.
			Кандидат за стицање дозволе пилота ултралаког ваздухоплова може да полаже практични део испита након што положи теоријски део испита.
			Кандидат је успешно положио практични део испита ако је испитивач проценио да је кандидат успешно извршио све елементе практичног испита.
			Кандидат који из два покушаја не положи практични део испита за стицање дозволе или упис овлашћења дужан је да, пре поновног полагања, заврши додатну практичну обуку у центру за обуку из оних елемената практичног испита које није положио и да доказ о томе достави Директорату, уз пријаву за поновно полагање испита.
			Ако кандидат не положи практични део испита, при поновном полагању признаје му се положени теоријски део испита.
			Испитивач који спроводи практични део испита
			Члан 38.
			За испитивача који спроводи практични део испита именује се лице које поседује ауторизацију испитивача и то, по правилу, оно које није вршило обуку кандидата за стицање дозволе, односно овлашћења. 
			Испитивач који је именован за спровођење практичног дела испита дужан је да, одмах по окончању испита, уручи кандидату извештај о одржаном испиту. 
			Ауторизација испитивача
			Члан 39.
			Ауторизацију испитивача издаје Директорат на захтев кандидата који испуњава следеће услове:
			1) поседује дозволу пилота ултралаког ваздухоплова са важећим овлашћењем за одговарајућу врсту ултралаких ваздухоплова;
			2) поседује најмање две године овлашћење инструктора за одговарајућу врсту ултралаких ваздухоплова; 
			3) налази се на листи инструктора практичне обуке у центру за обуку;
			4) у претходне три године:
			(1) није кажњаван за ваздухопловни прекршај;
			(2) његова дозвола пилота ултралаког ваздухоплова није била суспендована;
			5) завршио је курс стандардизације за испитивача који организује Директорат.
			Изглед и садржај обрасца ауторизације испитивача је дат у Прилогу 2, који је одштампан уз овај правилник и чини његов саставни део.
			V. ИЗДАВАЊЕ ДОЗВОЛЕ, УПИС ОВЛАШЋЕЊА И ВАЖЕЊЕ ДОЗВОЛЕ И ОВЛАШЋЕЊА 
			Издавање дозволе и упис овлашћења
			Члан 40. 
			На захтев кандидата који је положио испит за стицање дозволе пилота ултралаког ваздухоплова Директорат издаје дозволу пилота ултралаког ваздухоплова са овлашћењем за које је испит положен и са правом коришћења радио-телефоније на српском језику и/или на енглеском језику. 
			На захтев кандидата који је положио испит за стицање додатног овлашћења, као и испит из знања енглеског језика, Директорат уписује додатно овлашћење, односно одговарајући ниво знања енглеског језика у дозволу пилота ултралаког ваздухоплова. 
			Уз захтев за издавање дозволе пилота ултралаког ваздухоплова, односно за упис овлашћења кандидат прилаже извештај о положеном испиту. 
			Образац дозволе 
			Члан 41.
			Образац дозволе пилота ултралаког ваздухоплова се израђује двојезично, на српском и на енглеском језику, на хартији или другом материјалу, димензија 1/8 формата А4.
			Хартија или други материјал који се користи за израду дозволе мора да садржи заштитни холограм и да буде такав да спречи или јасно покаже било какве измене или брисања.
			Изглед и садржај обрасца дозволе пилота ултралаког ваздухоплова дат је у Прилогу 3, који је одштампан уз овај правилник и чини његов саставни део.
			Важење дозволе и овлашћења 
			Члан 42.
			Дозвола пилота ултралаког ваздухоплова важи неограничено, осим у случају суспензије или стављања ван снаге.
			Рок важења овлашћења уписаних у дозволу пилота ултралаког ваздухоплова је две године, рачунајући од дана када је кандидат положио практични део испита за стицање или обнову важења овлашћења, односно две године од датума истицања, ако се продужава рок важења овлашћења.
			Продужење и обнова рока важења овлашћења 
			Члан 43.
			Продужење и обнову рока важења овлашћења у дозволи пилота ултралаког ваздухоплова врши Директорат, на захтев имаоца дозволе.
			Уз захтев за продужење рока важења овлашћења, ималац дозволе пилота ултралаког ваздухоплова мора да поднесе Директорату доказ да испуњава један од следећих услова:
			1) да је у последњих 12 месеци пре истицања рока важења овлашћења остварио налет од најмање 12 сати на одговарајућој врсти ултралаког ваздухоплова, од чега најмање шест сати као вођа ваздухоплова, укључујући најмање 12 полетања и слетања и један лет са инструктором летења у трајању од најмање једног сата; или
			2) да је у периоду од 90 дана који непосредно претходе истицању рока важења овлашћења извршио проверу стручности са испитивачем који се налази на листи овлашћених испитивача Директората за ултралаке ваздухоплове.
			Уз захтев за обнову важења овлашћења, ималац дозволе пилота ултралаког ваздухоплова мора да поднесе Директорату доказ о томе да је у периоду од 90 дана пре подношења захтева за обнову положио практични део испита са испитивачем који се налази на листи овлашћених испитивача Директората за ултралаке ваздухоплове.
			Провера стручности из става 2. тачка 2) овог члана, као и практични испит из става 3. овог члана, могу да буду основ за проширење права коришћења радио-телефоније са српског на енглески језик.
			Упис овлашћења инструктора у дозволу
			Члан 44.
			На захтев кандидата који положи испит за стицање овлашћења инструктора, Директорат уписује у дозволу пилота ултралаког ваздухоплова овлашћење инструктора на одговарајућој врсти ултралаког ваздухоплова, са ограничењем „Под надзором”/„Under supervision”.
			Ималац овлашћења инструктора коме је у дозволу уписано ограничење „Под надзором”/„Under supervision” нема право да одобри пилоту ученику самостални лет и самостални маршрутни лет и може да спроводи практичну обуку пилота ученика само под надзором инструктора пилота ултралаког ваздухоплова који нема то ограничење у својој дозволи. 
			Ограничење „Под надзором”/„Under supervision” Директорат брише из дозволе на захтев њеног имаоца који испуњава следеће услове:
			1) у центру за обуку је остварио најмање 50 сати налета као инструктор за обуку пилота ученика, укључујући најмање 20 самосталних летова пилота ученика;
			2) добио је препоруку за уклањање ограничења од инструктора под чијим надзором је спровео обуку.
			Важење овлашћења инструктора и посебних овлашћења 
			Члан 45. 
			Осим у случају суспензије или стављања ван снаге, овлашћењe инструктора важи неограничено, с тим да приликом спровођења обуке инструктор мора да има важеће овлашћење за летење на одговарајућој врсти ултралаког ваздухоплова. 
			Ако инструктор није обучавао ученике у периоду од 36 месеци пре планираног почетка обуке, дужан је да у центру за обуку обнови знање потребно за стицање овлашћења инструктора, а обнову знања у књижицу летења му уписује и својим потписом оверава руководилац обуке у центру у коме је обука спроведена. 
			У погледу продужења рока важења нивоа знања енглеског језика, као и у погледу признавања нивоа знања енглеског језика које је стечено у иностранству, сходно се примењују одредбе прописа којим се уређује летачко особље.
			Права пилота ултралаког ваздухоплова и инструктора 
			Члан 46.
			Ималац дозволе пилота ултралаког ваздухоплова има право да:
			1) лети самостално, у метеоролошким условима за визуелно летење, оном врстом ултралаког ваздухоплова за коју има важеће овлашћење;
			2) лети изван ваздушног простора Републике Србије ако у дозволи има уписано право коришћења радио-телефоније на енглеском језику;
			3) учествује на ваздухопловним манифестацијама и такмичењима ако има најмање 50 сати укупног налета на одговарајућој врсти ултралаког ваздухоплова.
			Пилот ултралаког ваздухоплова са овлашћењем инструктора има право да:
			1) обучава кандидате за стицање дозволе пилота ултралаког ваздухоплова, односно додатног овлашћења;
			2) обучава кандидате за стицање овлашћења инструктора ако је остварио најмање 200 сати обуке на оној врсти ултралаког ваздухоплова за коју поседује овлашћење.
			Суспензија и стављање ван снаге дозволе и овлашћења
			Члан 47.
			Директорат суспендује дозволу пилота ултралаког ваздухоплова или овлашћење из те дозволе ако се инспекцијским надзором утврди да ималац дозволе није вршио права из дозволе у складу са законом којим се уређује ваздушни саобраћај и прописима донетим на основу њега.
			За време трајања суспензије ималац дозволе пилота ултралаког ваздухоплова не може да користи права из дозволе. 
			Директорат ставља ван снаге дозволу пилота ултралаког ваздухоплова или овлашћење из те дозволе:
			1) ако утврди да обука за дозволу или овлашћење није извршена у складу са одредбама овог правилника;
			2) ако утврди да је дозвола, односно овлашћење издато на основу фалсификоване документације или као последица друге недозвољене радње;
			3) ако ималац дозволе до истека суспензије не испуни обавезе које су му наложене решењем о суспензији. 
			Ималац дозволе која је суспендована или стављена ван снаге је дужан да врати дозволу Директорату у року од 15 дана, рачунајући од дана када је примио решење Директората о суспензији или стављању дозволе ван снаге. 
			Важење и продужење важења ауторизације испитивача
			Члан 48.
			Ауторизација испитивача важи три године, осим ако је суспендована или стављена ван снаге.
			На захтев имаоца ауторизације испитивача, Директорат продужава рок важења ауторизације, ако је ималац ауторизације у последњих годину дана обавио, под надзором инспектора Директората, најмање један практични испит или проверу стручности.
			Суспензија и стављање ван снаге ауторизације испитивача
			Члан 49.
			Директорат суспендује или ставља ван снаге ауторизацију испитивача у следећим случајевима:
			1) ако је испитивач кажњен за ваздухопловни прекршај; 
			2) ако је донето решење о делимичној или потпуној суспензији коришћења пилотске дозволе испитивача; 
			3) ако се установи да се испитивач приликом спровођења испита и провера стручности није придржавао стандарда прописаних овим правилником и приручником за испитиваче;
			4) ако је испитивач правоснажно осуђен за кривично дело које се односи на безбедност ваздушног саобраћаја; 
			5) ако је учинио други пропуст који га дискредитује за обављање послова испитивача. 
			Суспензија ауторизације испитивача може да траје најдуже шест месеци од дана достављања решења о суспензији.
			Обавештење о суспензији ауторизације испитивача Директорат истиче на својој званичној интернет страници. 
			Ако се по доношењу решења о суспензији ауторизације испитивача утврди да постоје разлози због којих ималац ауторизације више не може да обавља послове испитивача, Директорат доноси решење о стављању ван снаге ауторизације испитивача. 
			Ако Директорат до истека рока од шест месеци не донесе решење о стављању ван снаге ауторизације или решење о укидању суспензије, сматраће се да је суспензија престала.
			Признавање дозволе стечене у страној држави
			Члан 50.
			Ималац важеће дозволе пилота ултралаког ваздухоплова стечене у страној држави може да поднесе Директорату захтев за признавање те дозволе у циљу издавања домаће дозволе пилота ултралаког ваздухоплова.
			Директорат признаје дозволу из става 1. овог члана под следећим условима:
			1) ако је дозвола издата од стране ваздухопловне власти државе чланице Међународне организације цивилног ваздухопловства (ICAO) или другог тела које је по прописима те државе овлашћено за њено издавање;
			2) ако услови под којима је дозвола стечена нису блажи од оних који су прописани овим правилником;
			3) ако кандидат заврши теоријску обуку и положи испит из предмета Ваздухопловни прописи у складу са одредбама овог правилника;
			4) ако кандидат положи практични део испита у складу са одредбама овог правилника.
			Након што утврди веродостојност дозволе, Директорат доноси решење којим се одобрава полагање испита ради признавања дозволе и одређује рок за спровођење испита.
			Кандидату који положи испит за признавање дозволе издаје се дозвола пилота ултралаког ваздухоплова и уписују сва овлашћења из дозволе која је предмет признавања, ако се ради о овлашћењима која су прописана овим правилником.
			VI. ОСТАЛЕ ОДРЕДБЕ
			Здравствена способност пилота ултралаког ваздухоплова 
			Члан 51.
			Здравствена способност пилота ултралаког ваздухоплова и пилота ученика се доказује важећим лекарским уверењем класе 1, класе 2 или LAPL лекарским уверењем, издатим у складу са прописом којим се уређује летачко особље.
			Књижица летења
			Члан 52.
			Пилот ултралаког ваздухоплова и пилот ученик су дужни да воде евиденцију о летењу у књижици летења, у коју се уписују следећи подаци:
			1) име и презиме имаоца књижице;
			2) датум обављања лета;
			3) модел ваздухоплова и ознака регистрације ваздухоплова;
			4) дужност на лету;
			5) назив аеродрома полетања и слетања;
			6) време полетања и слетања, укупно трајање лета и број летова;
			7) напомене (остварена дужина прелета и сл.);
			8) име, презиме и потпис инструктора који је надгледао лет (само за пилоте ученике);
			9) обука о разликама или за упознавање (ако је завршена). 
			Пилот ученик евидентира остварени налет у књижици летења на основу података из дневника практичне обуке.
			Издавање дозволе на новом обрасцу
			Члан 53.
			На захтев имаоца дозволе пилота ултралаког ваздухоплова Директорат издаје дозволу на новом обрасцу у следећим случајевима:
			1) ако је ималац дозволе изгубио дозволу или на други начин остао без ње;
			2) ако је образац дозволе у тој мери оштећен да дозвола није употребљива;
			3) ако је дошло до промене личних података имаоца дозволе.
			У случају из става 1. тачка 1) овог члана ималац дозволе је дужан да, уз захтев издавање дозволе на новом обрасцу, достави доказ да је дозвола оглашена неважећом.
			Обрасци 
			Члан 54.
			Захтев за издавање и измену потврде о праву на обучавање, захтев за издавање дозволе пилота ултралаког ваздухоплова, захтев за упис додатног овлашћења, овлашћења инструктора и нивоа знања енглеског језика, захтев за продужење и обнову рока важења овлашћења, захтев за издавање ауторизације пилота ученика, захтев за издавање дозволе на новом обрасцу, захтев за издавање и продужење рока важења ауторизације испитивача и захтев за полагање испита, подносе се на обрасцима чију садржину и изглед утврђује Директорат.
			VII. ПРЕЛАЗНЕ И ЗАВРШНЕ ОДРЕДБЕ
			Важење потврда о праву на обучавање
			Члан 55.
			Потврде о праву на обучавање пилота ултралаког ваздухоплова које су издате на основу Правилника о ултралаким ваздухопловима („Службени гласник РС”, број 68/10) важе до истека рока на који су издате.
			Важење дозвола пилота ултралаког ваздухоплова 
			Члан 56.
			Дозволе пилота ултралаког ваздухоплова које су издате на основу Правилника о ултралаким ваздухопловима („Службени гласник РС”, број 68/10) важе до истека рока важења овлашћења за летење које је уписано у дозволу, а ако су у дозволу уписана два или више овлашћења за летење, дозвола пилота ултралаког ваздухоплова важи до истека рока важења овлашћења које прво истиче.
			Дозволе из става 1. овог члана замениће се дозволама које се издају у складу са овим правилником, на обрасцу који је утврђен у Прилогу 3. овог правилника.
			Важење дозвола пилота ултралаког авиона и пилота моторног змаја издатих по ранијим прописима
			Члан 57.
			Кандидат који је стекао дозволу пилота ултралаког авиона на основу Правилника о летачком особљу („Службени гласник РС”, број 30/05) стиче дозволу пилота ултралаког ваздухоплова са овлашћењем за летење ултралаким авионом, ако испуни услове из члана 43. став 3. овог правилника.
			Кандидат који је стекао овлашћење инструктора летења на ултралаким авионима на основу прописа из става 1. овог члана стиче овлашћење инструктора ако положи испит за инструктора и испуни друге услове за стицање тог овлашћења прописане овим правилником, осим услова из члана 29. став 1. тачка 4) овог правилника.
			Кандидат који је стекао дозволу пилота моторног змаја на основу Правилника о змајарству („Службени лист СФРЈ”, бр. 17/87, 57/90 и 59/91 и „Службени лист СРЈ”, бр. 8/93, 11/93 и 38/95) стиче дозволу пилота ултралаког ваздухоплова са овлашћењем за летење моторним змајем, ако испуни услове из члана 43. став 3. овог правилника.
			Кандидат који је стекао овлашћење наставника летења на моторном змају на основу прописа из става 3. овог члана стиче овлашћење инструктора ако положи испит за инструктора и испуни друге услове за стицање тог овлашћења прописане овим правилником, осим услова из члана 29. став 1. тачка 4) овог правилника.
			Престанак важења других прописа
			Члан 58.
			Даном ступања на снагу овог правилника престаје да важи Правилник о ултралаким ваздухопловима („Службени гласник РС”, број 68/10), осим одредаба чл. 5–20. и прилога 2. и 3.
			Ступање Правилника на снагу
			Члан 59.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 5/1-01-0024/2018-0001 
			У Београду, 30. новембра 2018. године 
			Директор,
			Мирјана Чизмаров, с.р.
			Прилози
			
			
			Прилог 1 - Изглед и садржај обрасца потврде о праву на обучавање
			
			
			Прилог 2 - Изглед и садржај обрасца ауторизације испитивача
			
			
			Прилог 3 - Изглед и садржај обрасца дозволе пилота ултразвучног 
			ваздухоплова
	

