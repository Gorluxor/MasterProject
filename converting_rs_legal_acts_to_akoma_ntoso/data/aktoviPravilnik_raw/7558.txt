


	
	Zakon

	


	
				На основу члана 32. став 4. Закона о метрологији („Службени гласник РС”, брoj 15/16), 
				Министар привреде доноси
				ПРАВИЛНИК
				о начину ванредног прегледа мерила
				"Службени гласник РС", број 112 од 15. 
				децембра 2017.
				Члан 1.
				Овим правилником ближе се прописује начин ванредног прегледа мерила, као и садржај и рок чувања извештаја о прегледу мерила.
				Члан 2. 
				Ванредни преглед мерила спроводи се по захтеву заинтересованог лица, који се предаје у писаној форми и садржи податке о: 
				1) подносиоцу захтева (правно или физичко лице које изражава сумњу у исправност мерила), који се односе на пословно име и седиште, ПИБ, матични број и контакт особу;
				2) мерилу чији се ванредни преглед захтева (назив, произвођач, тип и серијски број мерила);
				3) месту употребе мерила. 
				Уз захтев из става 1. овог члана прилаже се доказ о плаћеној републичкој административној такси у складу са законом.
				Члан 3. 
				По пријему захтева за ванредни преглед мерила Дирекција за мере и драгоцене метале обавештава подносиоца захтева о времену када ће се извршити ванредни преглед мерила. 
				Подносилац захтева, власник, односно корисник мерила може да присуствује ванредном прегледу мерила.
				Члан 4. 
				Ванредни преглед мерила обухвата:
				1) визуелни преглед мерила ради утврђивања да ли је државни жиг важећи;
				2) проверу функционалности мерила;
				3) преглед и испитивање ради утврђивања усаглашености мерила са прописаним захтевима;
				4) издавање Извештаја о ванредном прегледу мерила.
				Члан 5.
				Извештај о ванредном прегледу мерила, који се издаје за мерило за које се утврди да је државни жиг престао да важи, или за мерило за које се утврди да није функционално, садржи, нарочито:
				1) податке о мерилу: назив, произвођач, серијски број, година производње, службена ознака типа мерила, као и власник, односно корисник мерила;
				2) разлог престанка важења државних жигова, односно разлог нефункционалности мерила;
				3) место и време ванредног прегледа мерила;
				4) име и презиме лица које је извршило ванредни преглед мерила;
				5) закључак;
				6) износ трошкова ванредног прегледа мерила;
				7) податак о томе ко сноси трошкове ванредног прегледа мерила, у складу са законом.
				Члан 6.
				Извештај о ванредном прегледу мерила који се издаје за мерило за које се утврди да државни жиг није престао да важи и да је функционално, садржи, нарочито:
				1) податке о мерилу: назив, произвођач, серијски број, година производње, службена ознака типа мерила, као и o власнику, односно кориснику мерила;
				2) податак о року важења државних жигова;
				3) место и време ванредног прегледа мерила;
				4) име и презиме лица које је извршило ванредни преглед мерила;
				5) податке о опреми која је коришћена при ванредном прегледу мерила; 
				6) резултате мерења;
				7) закључак;
				8) износ трошкова ванредног прегледа мерила;
				9) податак о томе ко сноси трошкове ванредног прегледа мерила, у складу са законом.
				Члан 7.
				Извештај о ванредном прегледу мерила чува се три године.
				Члан 8. 
				Даном ступања на снагу овог правилника престаје да важи Правилник о начину ванредног прегледа мерила („Службени гласник РС”, број 54/12).
				Члан 9.
				Овај правилник ступа на снагу осмог дана од дана објављивања у ,,Службеном гласнику Републике Србије”.
				Брoj 110-00-155/2017-07 
				У Београду, 8. децембра 2017. године
				Министар,
				Горан Кнежевић, с.р.
	

