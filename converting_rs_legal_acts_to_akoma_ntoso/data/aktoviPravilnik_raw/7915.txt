


	
	Zakon


	
	На основу члана 90. став 2. Закона о дивљачи и ловству („Службени гласник РС”, број 18/10), 
	
	Министар пољопривреде, трговине, шумарства и водопривреде, доноси
	
	ПРАВИЛНИК
	о мерама безбедности у ловишту
	
	"Службени гласник РС", број 76 од 12. октобра 
	2011.
	
	Члан 1.
	Овим правилником ближе се прописују мере безбедности којих су дужни да се придржавају правна и физичка лица у ловишту.
	Члан 2.
	Корисник ловишта, у складу са својим актом о газдовању ловиштем, предузима све мере којима се обезбеђују безбедност и сигурност свих учесника у лову, мере за спречавање штете у току лова организованог од стране корисника ловишта, као и мере за спречавање других штета у ловишту, кроз:
	1) праћење епизоотиолошке ситуације у ловишту и окружењу;
	2) праћење реализације радова у пољопривреди, шумарству и другим делатностима који се одвијају на површини ловишта;
	3) праћење активности које на површини ловишта спроводе корисник, односно власник земљишта, вода и шума и корисник, односно управљач заштићеног природног добра;
	4) изградњу, одржавање и обележавање, односно означавање ловно-техничких објеката у ловишту на начин који обезбеђује сигурност и безбедност при њиховом коришћењу;
	5) обезбеђење услова за добру прегледност терена приликом осматрања или лова;
	6) обезбеђење одговарајућег простора за обавезно извођење пробног хица пре почетка лова за ловачко оружје са олученим цевима;
	7) припрему дела ловишта назначеног у дозволи за лов („место звано”) за безбедно извођење лова;
	8) праћење временске прогнозе ради најављивања, резервисања и организовања лова; 
	
	9) упознавање ловаца са мерама безбедности којих су дужни да се придржавају у ловишту;
	10) предузимање мера за заштиту и безбедност живота, здравља и имовине учесника у лову, дивљачи и њених станишта, као и правних и физичких лица која се налазе у ловишту, а не учествују у лову, приликом организовања лова, а нарочито приликом организовања лова на начин који предвиђа употребу ловачких паса и организовања појединачног лова на дивље свиње и крупне звери (вука, шакала и лисицу) ноћу, један сат пре изласка и један сат после заласка сунца, дочеком са чеке;
	11) отказивање, односно обустављање лова услед пријаве стручног пратиоца / пратиоца / вође групе ловаца да ловац не испуњава услове за учествовање у лову у складу са прописима којим се уређује ловство и ловачком етиком;
	12) спречавање, сузбијање, односно гашење шумских пожара; 
	13) остале мере безбедности у ловишту и у лову које прописује својим актом о газдовању ловиштем, у складу са законом којим се уређује ловство.
	Члан 3.
	Правна и физичка лица, укључујући и корисника, односно управљача заштићених природних добара, која на површини ловишта обављају радове у пољопривреди, шумарству и другим делатностима, благовремено обавештавају корисника о тим радовима.
	Члан 4.
	Мере безбедности којих су дужни да се придржавају учесници у лову су:
	1) да се ловачким оружјем мора руковати опрезно и одговорно; 
	2) да приликом одласка до места лова, преласка на друго место, кратког престанка лова, боравка у затвореним просторијама ловачко оружје мора бити испражњено и / или преломљено; 
	
	3) да се ловачко оружје пуни после знака који даје стручни пратилац / пратилац / вођа групе ловаца за почетак лова, а празни после давања знака за завршетак лова;
	4) да се ловачко оружје пуни леђа окренутих учесницима лова, тако да се држи косо усмерено надоле или нагоре; 
	
	5) да се ловачко оружје никада не сме уперити према другом учеснику у лову; 
	
	6) да није дозвољено пуцати на дивљач која се креће у правцу других учесника у лову и када се други учесници у лову тиме угрожавају;
	7) да се у групном лову дивљач не сме пратити са упереним ловачким оружјем све док не прође линију ловаца;
	8) да се убрзач окидања („шнелер”) и оптички нишан са увећањем преко четири пута у групном лову не смеју користити;
	9) да није дозвољено дивљач осматрати помоћу оптичког нишана на ловачком оружју; 
	
	10) да се приликом ношења напуњеног ловачког оружја рука не сме држати на устима цеви или на окидачу, односно обарачу; 
	
	11) да се после пада ловачког оружја на земљу или у снег ловачко оружје мора прегледати ради отклањања евентуалних зачепљења или других оштећења и недостатака; 
	
	12) да се место на које је ловац распоређен не сме напуштати у време лова без одобрења стручног пратиоца / пратиоца / вође групе ловаца све до завршетка лова; 
	
	13) да су сви учесници у лову обавезни да на себи имају одговарајућу обележавајућу ознаку (траку на капи или капу или прслук или обележје на раменом делу прслука или јакне) која је јарке наранџасте, жуте, љубичасте или црвене боје.
	Члан 5.
	Мере безбедности којих су дужни да се придржавају стручни пратилац / вођа групе ловаца у лову су: 
	
	1) упознавање ловаца пре почетка лова са начином организовања лова, врстом прописаног ловачког оружја и одговарајуће ловачке муниције за тај начин организовања лова, начином кретања са ловачким оружјем кроз ловиште, начином на који се врши пуцање на дивљач која се лови;
	2) контрола ловне карте, оружног листа и дозволе за лов, обележавајуће ознаке, ловачког пса, као и остале ловачке опреме коју ловац носи са собом у лов пре почетка лова;
	3) провера ловачког оружја са олученим цевима које ловац користи у лову извођењем пробног хица пре почетка лова; 
	
	4) спречавање употребе ловачког оружја у случајевима када је угрожена безбедност учесника у лову и / или људи и имовине у ловишту;
	5) искључење ловаца који представљају потенцијалну опасност за учеснике у лову и / или људи и имовине у ловишту;
	6) руковођење ловом на стручан начин, у складу са прописима којим се уређује ловство, којим се спречава могућност угрожавања безбедности учесника у лову, штета на дивљачи и штета на станишту дивљачи;
	7) друге мере од значаја за безбедност у ловишту и лову прописане актом корисника ловишта о газдовању ловиштем.
	Члан 6.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-196/2011-09
	У Београду, 30. септембра 2011. године
	Министар,
	
	Душан Петровић, с.р.

