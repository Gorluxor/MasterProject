


	
	Zakon

	

	
			
			
			Редакцијски пречишћен текст 
			
			На основу члана 12. став 13. Закона о дуалном образовању („Службени гласник РС”, број 101/17) и члана 48. став 1. тачка 3. подтачка 1. Статута Привредне коморе Србије („Службени гласник РС”, број 39/16), 
			Управни одбор Привредне коморе Србије, на седници одржаној 13. јуна 2018. године, доноси 
			ПРАВИЛНИК
			о организацији, саставу и начину рада Комисије за утврђивање испуњености услова за извођење учења кроз рад код послодавца
			"Службени гласник РС", бр. 46 од 15. јуна 2018, 74 
			од 18. октобра 2019.
			I. УВОДНА ОДРЕДБА
			Предмет уређивања
			Члан 1.
			Овим правилником ближе се уређују организација, састав и начин рада Комисије за утврђивање испуњености услова за извођење учења кроз рад код послодавца (у даљем тексту: Комисија).
			II. ОРГАНИЗАЦИЈА, САСТАВ И НАЧИН РАДА КОМИСИЈЕ
			Образовање Комисије
			Члан 2.
			Председник Привредне коморе Србије (у даљем тексту ПКС) образује Комисију за образовни профил или групу 
			образовних профила за које се образовање организује по дуалном моделу. 
			Решењем о образовању Комисије утврђује се мандат Комисије.
			*Службени 
			гласник РС, број 74/2019
			Број чланова Комисије
			Члан 3.
			Комисија има председника и четири члана. 
			Председник и 
			чланови Комисије имају своје заменике. 
			Заменици 
			имају иста права и одговорности и одређују се на исти начин као и 
			чланови које замењују.
			*Службени 
			гласник РС, број 74/2019
			Састав Комисије
			Члан 4.
			Комисију чине:
			– два стручњака за одговарајућу област рада, 
			– један наставник из одговарајуће области средњег стручног образовања и васпитања, 
			– један инспектор рада и
			– један представник министарства надлежног за послове образовања.
			Стручњаке за одговарајућу област рада одређује ПКС, и то:
			– једног запосленог у ПКС;
			– једног представника привреде из редова чланова ПКС.
			Запослени у ПКС је председник Комисије.
			Наставника из одговарајуће области средњег стручног образовања и васпитања одређује одговарајућа средња стручна школа за ту врсту образовања и васпитања са територије школске управе за коју се образује Комисија, из реда наставника практичне наставе и вежби, односно координатора учења кроз рад. 
			Инспектора рада одређује министарство надлежно за област рада.
			Министарство надлежно за послове образовања одређује свог представника у раду Комисије.
			Административно-техничке послове за потребе Комисије обавља ПКС.
			Изузеће из рада Комисије
			Члан 5. 
			Члан Комисије – представник привреде из редова чланова ПКС мора се изузети из рада Комисије уколико је у сукобу интереса, односно уколико је:
			– законски заступник у привредном друштву односно уколико је запослен у привредном друштву или код предузетника за кога се врши провера испуњености услова за извођење учења кроз рад или
			– предузетник за кога се врши провера испуњености услова за извођење учења кроз рад или
			– на други начин повезан са привредним друштвом или предузетником за кога се врши провера испуњености услова за извођење учења кроз рад (оснивач, чланство у органу привредног друштва, ангажовање по основу рада ван радног односа, итд.).
			Подношење захтева
			Члан 6.
			Привредно 
			друштво или предузетник (у даљем тексту: Послодавац) подноси ПКС 
			Захтев за утврђивање испуњености услова за извођење учења кроз рад 
			(у даљем тексту: Захтев), на обрасцу који је у прилогу овог 
			правилника (Прилог број 1) и чини његов саставни део.
			Захтев се 
			подноси електронским путем или у штампаном облику, лично или 
			препорученом поштом на адресу ПКС. 
			Уз Захтев се 
			прилаже следећа документација: 
			– доказ о 
			организовању послова безбедности и здравља на раду, у складу са 
			одредбама закона којим се уређује област безбедности и здравља на 
			раду, и то:
			– писмени 
			акт о одређивању запосленог (једног или више) за лице за безбедност 
			и здравље на раду и уверење о положеном стручном испиту за обављање 
			послова безбедности и здравља на раду и послова одговорног лица за 
			та лица или
			– уговор о 
			ангажовању правног лица, односно предузетника, за обављање послова 
			безбедности и здравља на раду и лиценцу за обављање послова у 
			области безбедности и здравља на раду за ангажовано правно лице, 
			односно предузетника;
			– списак 
			радних и помоћних просторија, опреме за рад у/на којима ће ученици 
			обављати учење кроз рад, са подацима о називу опреме, називу 
			произвођача, години производње и фабричким и инвентарним бројем, 
			сачињен у складу са одговарајућим планом и програмом наставе и 
			учења;
			– извод из 
			Акта о процени ризика за радна места на којима ће ученици обављати 
			учење кроз рад;
			– стручни 
			налаз о извршеном прегледу и провери опреме за рад на којој ће 
			ученици обављати учење кроз рад, уколико опрема за рад подлеже 
			прегледу и провери;
			– изјава 
			послодавца о исправности опреме за рад на којој ће ученик обављати 
			учење кроз рад и примењеним безбедносним мерама;
			– стручни 
			налаз о извршеном испитивању услова радне околине;
			– извештај о 
			прегледу и испитивању електричних инсталација за све радне и помоћне 
			просторије у којима ће се изводити учење кроз рад;
			– 
			безбедносни лист за опасне хемијске материје и друге хемијске 
			материје, у складу са прописима који регулишу управљање 
			хемикалијама, чије коришћење није забрањено прописом којим се 
			уређује опасан рад за децу, а које ће се користити у учењу кроз рад, 
			на српском језику и, уколико је потребно, језику који ученик разуме;
			– програм 
			оспособљавања за безбедан и здрав рад ученика и
			– упутство 
			за безбедан и здрав рад по прописима о безбедности и здрављу на раду 
			за коришћење опреме за рад и средстава и опреме за личну заштиту на 
			раду коју ће ученик користити приликом учења кроз рад.
			Под писменим 
			актом о одређивању запосленог за лице за безбедност и здравље на 
			раду подразумева се уговор о раду, акт о систематизацији или одлука, 
			односно решење послодавца о одређивању запосленог за лице за 
			безбедност и здравље на раду.
			Послодавац 
			који сам обавља послове безбедности и здравља на раду, у складу са 
			одредбама закона којим се уређује област безбедности и здравља на 
			раду, није дужан да достави доказ из става 3. алинеја прва овог 
			члана.
			Безбедносни 
			лист из става 3. алинеја осма дужан је да достави Послодавац код 
			кога се обавља учење кроз рад ученика за које је планом и програмом 
			наставе и учења предвиђено коришћење хемикалија.
			Послодавац 
			који није дао сагласност ПКС да по службеној дужности прикупи доказ 
			да није правноснажно осуђиван за казнена дела прописана законом 
			којим се уређује спречавање злостављања на раду, дужан је да исти 
			приложи уз Захтев.
			Уколико се 
			Захтев подноси у штампаном облику, доставља се фотокопија 
			документација из става 3. овог члана, односно оригинал или оверена 
			фотокопија доказа из става 7. овог члана.
			Уколико се 
			Захтев подноси електронским путем, документација из ст. 3. и 7. овог 
			члана доставља се у форми електронског документа потписаног 
			квалификованим електронским потписом.
			*Службени 
			гласник РС, број 74/2019
			
			Поступање по поднетом захтеву
			Члан 7.
			По пријему Захтева, ПКС проверава да ли је Захтев уредан, односно да ли садржи све податке и документацију из члана 6. овог правилника и у року од три дана по пријему Захтева обавештава послодавца о томе. 
			Уколико се утврди да је Захтев непотпун, ПКС у року од три дана писаним путем позива Послодавца да Захтев допуни у року од наредних осам дана, уз упозорење да ће у случају непоступања његов захтев бити одбачен као неуредан.
			Уколико је Захтев уредан, односно уколико Послодавац у остављеном року допуни Захтев, Комисија приступа провери испуњености услова за извођење учења кроз рад код Послодавца.
			Провера испуњености услова
			Члан 8.
			Комисија врши проверу испуњености услова за извођење учења кроз рад код Послодавца из члана 11. Закона о дуалном образовању (у даљем тексту: Закон) на следећи начин:
			– провера испуњености услова из члана 11. тач. 1)–2) Закона врши се увидом у објекте у којима ће бити реализовано учење кроз рад за конкретан образовни профил за који се ученик образује, на основу реализоване посете Послодавцу
			од стране члана Комисије – представника 
			министарства надлежног за послове образовања;
			– провера испуњености услова из члана 11. тачка 3) Закона врши се увидом у Регистар о издатим лиценцама за инструктора који води ПКС;
			– провера испуњености услова из члана 11. тач. 5)–7) Закона врши се на основу података добијених од надлежних органа који воде службену евиденцију о тим подацима. 
			Провера 
			испуњености услова из члана 11. тачка 4) Закона врши се увидом у 
			достављену документацију из члана 6. став 3. овог правилника, на 
			основу реализоване посете Послодавцу од стране члана Комисије – 
			инспектора рада и изјаве Послодавца да је учење кроз рад 
			организовано у складу са прописима којима се утврђује опасан рад за 
			децу, односно превентивне мере за безбедан и здрав рад младих, за 
			сва радна места на којима се спроводи учење кроз рад.
			Брисани су ранији ст. 3-5. (види члан 4. Правилника - 
			75/2019-91)
			*Службени гласник РС, број 74/2019
			План посета послодавцима
			Члан 9.
			Председник Комисије сазива седницу Комисије на којој се утврђује план посета послодавцима.
			План посете 
			садржи:
			– назив Послодавца;
			– подручје 
			рада Послодавца;
			– опис 
			послова за свако од радних места на којем се обавља учење кроз рад;
			– датум 
			реализације посете;
			– списак 
			одговорних лица са којима ће Комисија обавити разговор;
			– списак 
			лиценцираних инструктора; 
			– списак 
			радних и помоћних просторија и опреме за рад наведених у Захтеву.
			Посета се реализује према утврђеном плану посета. ПКС обавештава Послодавца о датуму реализације посете Комисије и доставља му утврђени план посете најкасније 7 дана пре планираног термина посете. 
			*Службени 
			гласник РС, број 74/2019
			Извештај Комисије
			Члан 10.
			Након извршене провере испуњености услова за извођење учења кроз рад код Послодавца из члана 11. Закона, Комисија је дужна да у року од осам дана од дана извршене посете сачини извештај.
			На основу утврђених чињеница, Комисија у извештају из става 1. овог члана констатује: 
			1) да Послодавац испуњава услове за извођење учења кроз рад, уколико су испуњени сви услови из члана 11. Закона и предлаже издавање потврде о испуњености услова за извођење учења кроз рад;
			2) да Послодавац не испуњава услове за извођење учења кроз рад, уз таксативно навођење свих услова које Послодавац не испуњава и образложење околности на основу којих је утврђено да Послодавац не испуњава те услове. 
			Комисија доставља ПКС извештај из става 1. овог чланa у року од три дана.
			Одлучивање по Захтеву
			Члан 11.
			ПКС, нa прeдлoг Кoмисиje, Послодавцу који је испунио све прописане услове издаје Потврду о испуњености услова за извођење учења кроз рад, у року од 15 дана од дана пријема извештаја Кoмисиje из члана 10. овог правилника.
			Уколико Комисија у извештају из члана 10. овог правилника утврди да Послодавац не испуњава услове за извођење учења кроз рад, ПКС доноси решење о томе које је коначно у управном поступку.
			III. УТВРЂИВАЊЕ ПРЕСТАНКА ИСПУЊЕНОСТИ УСЛОВА ЗА ИЗВОЂЕЊЕ УЧЕЊА КРОЗ РАД
			Поступак за утврђивање престанка испуњености услова
			Члан12.
			Иницијативу за покретање поступка за утврђивање престанка испуњености услова за извођење учења кроз рад може поднети свако заинтересовано лице.
			Иницијатива из става 1. овог члана подноси се ПКС, која о томе обавештава Комисију у року од осам дана од дана пријема иницијативе.
			Уколико Комисија утврди да је послодавац престао да испуњава услов из чана 11. Закона који се односи на инструкторе, даје налог послодавцу да делегира нове запослене који ће обављати послове инструктора за учење кроз рад и који ће у року од шест месеци стећи лиценцу у складу са Законом.
			Уколико утврди да је Послодавац престао да испуњава друге услове прописане чланом 11. Закона, Комисија предлаже ПКС да донесе решење о престанку испуњености услова за извођење учења кроз рад.
			На основу предлога Комисије из става 3. овог члана, ПКС доноси решење о престанку испуњености услова за извођење учења кроз рад код Послодавца које је коначно у управном поступку.
			IV. ЗАВРШНА ОДРЕДБА
			Ступање на снагу
			Члан 13.
			Овај правилник ступа на снагу осмог дана од дана објављивања у „Службеном гласнику Републике Србије”.
			02.01 број 4/4
			У Београду, 13. јуна 2018. године
			Привредна комора Србије
			Председник,
			Марко Чадеж, с.р.
			Прилози
			НАПОМЕНА ИЗДАВАЧА: Правилником о изменама и допунама 
			Правилника о организацији, саставу и начину рада Комисије за 
			утврђивање испуњености услова за извођење учења кроз рад код 
			послодавца ("Службени гласник РС", број 74/2019), образац 1. замењен 
			је новим обрасцем (види члан 6. Правилника - 74/2019-91).
			Образац број 1
			На основу члана 12. став 5. Закона о 
			дуалном образовању („Службени гласник РС”, број 101/17) подносим:
			ЗАХТЕВ
			ЗА УТВРЂИВАЊЕ ИСПУЊЕНОСТИ УСЛОВА ЗА ИЗВОЂЕЊЕ УЧЕЊА КРОЗ РАД КОД 
			ПОСЛОДАВЦА
			ЗА ОБРАЗОВНИ ПРОФИЛ: 
			_____________________
			
				
					
				
				
					
					Назив привредног субјекта
					
					
				
				
					
					Законски заступник (или 
					предузетник) и остали 
					заступници привредног друштва
					
					
				
				
					
					Адреса седишта привредног 
					субјекта
					
					
				
				
					
					Контакт особа:
					Име и презиме,
					Радно место,
					Адреса електронске поште,
					Мобилни телефон,
					Фиксни телефон
					
					
				
			
			Учење кроз рад ће се обављати на 
			следећој/им локацији/ама:
			
				
					
				
				
					
					а. ________________________,
					град/општина
					
					
					__________________________
					улица и број
					
				
				
					
					б. ________________________,
					град/општина
					
					
					__________________________
					улица и број
					
				
				
					
					в. ________________________,
					град/општина
					
					
					__________________________
					улица и број
					
				
			
			У прилогу Захтева достављам следећу 
			документацију (означити са X):
			
				
					
				
				
					
					Ред. бр.
					
					
					ДОКАЗ
					
					
					ДА
					
					
					НЕ
					
				
				
					
					1.
					
					
					Доказ о организовању послова 
					безбедности и здравља на раду, у складу са одредбама закона 
					којим се уређује област безбедности и здравља на раду*
					
				
				
					
					Писмени акт** о одређивању 
					запосленог (једног или више) за лице за безбедност и здравље 
					на раду и уверење о положеном стручном испиту за обављање 
					послова безбедности и здравља на раду и послова одговорног 
					лица за та лица
					
					
					
				
				
					
					Уговор о ангажовању правног лица, 
					односно предузетника, за обављање послова безбедности и 
					здравља на раду и лиценцу за обављање послова у области 
					безбедности и здравља на раду за ангажовано правно лице, 
					односно предузетника
					
					
					
				
				
					
					2.
					
					
					Списак радних и помоћних 
					просторија, опреме за рад у/на којима ће ученици обављати 
					учење кроз рад, са подацима о називу опреме, називу 
					произвођача, години производње и фабричким и инвентарним 
					бројем, сачињен у складу са одговарајућим планом и програмом 
					наставе и учења 
					
					
					
				
				
					
					3.
					
					
					Извод из Акта о процени ризика за 
					радна места на којима ће ученици обављати учење кроз рад
					
					
					
				
				
					
					4.
					
					
					Стручни налаз о извршеном 
					прегледу и провери опреме за рад на којој ће ученици 
					обављати учење кроз рад, уколико опрема за рад подлеже 
					прегледу и провери
					
					
					
				
				
					
					5.
					
					
					Изјаву о исправности опреме за 
					рад на којој ће ученик обављати учење кроз рад и примењеним 
					безбедносним мерама
					
					
					
				
				
					
					6.
					
					
					Стручни налаз о извршеном 
					испитивању услова радне околине
					
					
					
				
				
					
					7.
					
					
					Извештај о прегледу и испитивању 
					електричних инсталација за све радне и помоћне просторије у 
					којима ће се изводити учење кроз рад
					
					
					
				
				
					
					8.
					
					
					Безбедносни лист*** за опасне 
					хемијске материје и друге хемијске материје, у складу са 
					прописима који регулишу управљање хемикалијама, чије 
					коришћење није забрањено прописом којим се уређује опасан 
					рад за децу, а које ће се користити у учењу кроз рад, на 
					српском језику и, уколико је потребно, језику који ученик 
					разуме
					
					
					
				
				
					
					9.
					
					
					Програм оспособљавања за безбедан 
					и здрав рад ученика
					
					
					
				
				
					
					10
					
					
					Упутство за безбедан и здрав рад 
					по прописима о безбедности и здрављу на раду за коришћење 
					опреме за рад и средстава и опреме за личну заштиту на раду 
					коју ће ученик користити приликом учења кроз рад
					
					
					
				
				
					
					11.
					
					
					Доказ да нисам правноснажно 
					осуђиван за казнена дела прописана законом којим се уређује 
					спречавање злостављања на раду****
					
					
					
				
				
					
					12.
					
					
					Доказ да одговорно лице код 
					послодавца и инструктор нису осуђивани правноснажном 
					пресудом за кривично дело за које је изречена безусловна 
					казна затвора у трајању од најмање три месеца, као и за 
					кривична дела насиље у породици, одузимање малолетног лица, 
					запуштање и злостављање малолетног лица или родоскврнуће, 
					кривична дела из групе кривичних дела против полне слободе, 
					против привреде, против службене дужности, против правног 
					саобраћаја и против човечности и других добара заштићених 
					међународним правом, без обзира на изречену кривичну 
					санкцију, да нису правноснажно осуђивани за прекршај из 
					области радних односа и за које није, у складу са законом, 
					утврђено дискриминаторно понашање
					
					
					
				
			
			НАПОМЕНА: 
			* Послодавац који сам обавља послове безбедности и 
			здравља на раду, у складу са одредбама закона којим се уређује 
			област безбедности и здравља на раду, није дужан да достави доказ.
			** Под писменим актом о одређивању запосленог за лице 
			за безбедност и здравље на раду подразумева се уговор о раду, акт о 
			систематизацији или одлука, односно решење послодавца о одређивању 
			запосленог за лице за безбедност и здравље на раду.
			*** Безбедносни лист дужан је да достави Послодавац код 
			кога се обавља учење кроз рад ученика за које је планом и програмом 
			наставе и учења предвиђено коришћење хемикалија.
			**** Доставља Послодавац који није дао сагласност ПКС 
			да по службеној дужности прикупи доказ да није правноснажно осуђиван 
			за казнена дела прописана законом којим се уређује спречавање 
			злостављања на раду.
			Уколико се Захтев подноси у штампаном 
			облику, доставља се фотокопија документација од редног бр. 1. до 10, 
			односно оригинал или оверена фотокопија доказа под редним бр. 11. и 
			12.
			Уколико се Захтев подноси електронским 
			путем сва документација се доставља у форми електронског документа 
			потписаног квалификованим електронским потписом.
			У _______________,
			
				
					
				
				
					
					Датум _____________
					
					
					________________________________
					(име и презиме, функција и 
					својеручни 
					потпис законског заступника
					привредног друштва, 
					односно предузетника)
					
				
			
			
	

