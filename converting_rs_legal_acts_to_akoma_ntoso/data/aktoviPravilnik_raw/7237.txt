


	
	Zakon

	


	
		Редакцијски пречишћен текст
	
	
	На основу члана 13. став 2. тачка 4, члана 26. став 4. и члана 35. став 4. Закона о рачуноводству („Службени гласник РС”, број 62/13), а у вези с чланом 21. Закона о инвестиционим фондовима („Службени гласник РС”, бр. 46/06, 51/09 и 31/11),
	Комисија за хартије од вредности доноси
	ПРАВИЛНИК
	о контном оквиру и финансијским извештајима за инвестиционе фондове
	"Службени гласник РС", бр. 15 од 11. 
	фебруара 2014, 137 од 16. децембра 2014, 143 од 26. децембра 
	2014 - исправка, 25 од 30. марта 2018.
	I. ОСНОВНЕ ОДРЕДБЕ
	Предмет уређивања
	Члан 1.
	Овим правилником се уређују пословне књиге и контни оквир за инвестиционе фондове, финансијски извештаји за инвестиционе фондове, као и годишњи извештај о пословању и извештаји за потребе статистике за затворене, односно приватне инвестиционе фондове.
	Саставни део овог правилника су:
	1. контни оквир за инвестиционе фондове (прилог 1),
	2. финансијски извештаји за отворене инвестиционе фондове (прилог 2),
	3. финансијски извештаји за затворене, 
	односно приватне инвестиционе фондове (прилог 3),
	4. статистички извештај за инвестиционе фондове (прилог 4).
	*Службени гласник РС, број 137/2014
	Појмови
	Члан 2.
	Поједини појмови у смислу овог правилника имају следећа значења: 
	1. Комисија је Комисија за хартије од вредности,
	2. Закон је Закон о рачуноводству („Службени гласник РС”, број 62/13),
	3. Агенција је Агенција за привредне регистре,
	4. Друштво за управљање је правно лице које има дозволу за обављање делатности друштва за управљање у смислу закона којим се уређују инвестициони фондови,
	5. Отворени инвестициони фонд је институција колективног инвестирања, која нема својство правног лица, организована у складу са законом којим се уређују инвестициони фондови,
	6. Затворени инвестициони фонд је институција колективног инвестирања, основана у форми акционарског друштва у складу са законом којим се уређују инвестициони фондови,
	7. Приватни инвестициони фонд је институција колективног инвестирања, основана у форми друштва са ограниченом одговорношћу у складу са законом којим се уређују инвестициони фондови,
	8. МСФИ су Међународни стандарди финансијског извештавања,
	9. МРС су Међународни рачуноводствени стандарди,
	10. Велико правно лице је правно лице које испуњава критеријуме прописане Законом или које је Законом проглашено за велико правно лице и које је обвезник вођења пословних књига и састављања финансијских извештаја у складу са Законом,
	11. Редовни годишњи финансијски извештај је извештај који треба да пружи истинит и поштен преглед финансијског положаја и успешности пословања правног лица и који се саставља за претходну пословну годину,
	12. Ванредни финансијски извештај је извештај који се саставља у случајевима статусних промена, отварања, односно закључења стечајног поступка или покретања, односно закључења поступка ликвидације над правним лицем.
	II. ПОСЛОВНЕ КЊИГЕ 
	Пословне књиге
	Члан 3.
	Пословне књиге представљају једнообразне евиденције о стању и променама на имовини, обавезама и капиталу, приходима и расходима друштва за управљање. 
	
	У пословне књиге подаци се уносе на основу рачуноводствених исправа. 
	Пословне књиге воде се у складу са начелом непроменљивог записа о насталој пословној промени. 
	
	Вођење пословних књига 
	Члан 4.
	Друштво за управљање, сагласно закону којим се уређују инвестициони фондови, води пословне књиге за сваки фонд којим управља.
	Друштво за управљање не може, сагласно Закону, да вођење пословних књига за инвестиционе фондове којима управља, повери другом правном лицу чија je претежнa делатност пружање рачуноводствених услуга.
	Пословне књиге воде се за пословну годину која је, по правилу, једнака календарској.
	Друштво за управљање врши отварање пословних књига инвестиционог фонда на почетку пословне године на основу закључног биланса стања тог фонда претходне године. 
	
	Друштво за управљање за новоосновани инвестициони фонд отвара пословне књиге на основу биланса оснивања, који се саставља на основу пописа имовине и обавеза, са стањем на дан уписа у регистар инвестиционих фондова.
	Чување података
	Члан 5.
	Друштво за управљање је дужно да користи стандардни рачуноводствени софтвер који омогућава функционисање система интерних рачуноводствених контрола и онемогућава брисање прокњижених пословних промена.
	Друштво за управљање је дужно да уредно чува рачуноводствене исправе, пословне књиге и финансијске извештаје инвестиционог фонда на начин и у роковима прописаним Законом. 
	
	Закључивање пословних књига 
	Члан 6.
	Друштво за управљање пословне књиге инвестиционог фонда закључује после књижења свих пословних промена и обрачуна на крају пословне године, као и у случајевима статусних промена, престанка пословања и у другим случајевима у којима је неопходно закључити пословне књиге. 
	
	Друштво за управљање пословне књиге инвестиционог фонда закључује најкасније до рока за достављање финансијских извештаја. 
	
	III. КОНТНИ ОКВИР И САДРЖИНА РАЧУНА У КОНТНОМ ОКВИРУ
	Контни оквир 
	Члан 7.
	Друштво за управљање пословне промене инвестиционог фонда књижи на рачунима прописаним Kонтним оквиром за инвестиционе фондове.
	Прописани троцифрени рачуни се, по потреби, могу рашчлањавати на аналитичке рачуне сагласно захтевима МСФИ.
	Комисија може донети упутство о ближој садржини рачуна у Контном оквиру 
	за инвестиционе фондове.
	Класа 1: Готовина и потраживања
	Члан 8.
	На рачунима групе 10 Готовина – исказују се стање и промене готовине на текућем и девизним рачунима и новчаним рачунима код кастоди банке.
	На рачунима групе 11 Потраживања – исказују се стање и промене потраживања која настају из обављања основне делатности фондова.
	На рачунима групе 12 Потраживања од друштва за управљање – исказују се стање и промене потраживања од друштва за управљање фондом, у складу са називима рачуна.
	На рачунима групе 13 Потраживања од кастоди банке – исказују се стање и промене потраживања од кастоди банке.
	На рачунима групе 14 Остала потраживања исказују се остала потраживања.
	На рачунима групе 15 Активна временска разграничења и одложена пореска средства – исказују се стање и промене насталих, а нефактурисаних прихода и унапред плаћених расхода и одложена пореска средства.
	Класа 2: Улагања фонда
	Члан 9.
	На рачунима групе 20 и 21 исказују се стање и промене улагања фонда у хартије од вредности домаћих и страних издавалаца и то у: хартије од вредности које се држе до рока доспећа хартије од вредности које су расположиве за продају, и хартије од вредности које су означене као хартије од вредности по фер вредности кроз биланс успеха сагласно МРС-39. Дугорочни финансијски пласмани признају се и вреднују у складу са МРС 32, МРС 39, МСФИ 9, МСФИ 10, МСФИ 11, МСФИ 12 и другим релевантним МРС и МСФИ. Краткорочни финансијски пласмани признају се и вреднују у складу са МРС 39, МСФИ 9, МСФИ 13 и другим релевантним МРС.
	На рачунима групе 22 Депозити – исказују се стање и промене орочених депозита фонда код банака.
	На рачунима групе 23 Удели – исказују се стање и промене удела које су у својини фонда.
	На рачунима групе 24 Непокретности – исказују се стање и промене непокретности по фер вредности које су у својини фонда.
	На рачунима групе 28 Остала улагања – исказују се стање и промене улагања која нису наведена на рачунима класе 2.
	На рачунима групе 29 Губитак изнад висине нето имовине – исказује се износ губитка који прелази вредност нето имовине фонда.
	Класа 3: Обавезе
	Члан 10.
	На рачунима групе 30 Обавезе према друштву за управљање – исказују се стање и промене обавеза фонда према друштву за управљање фондом које настају по основу накнаде за управљање, обавеза за накнаду по основу куповине и откупа инвестиционих јединица и осталих обавеза према фонду.
	На рачунима групе 31 Обавезе по основу чланства – исказују се стање и промене 
	обавеза према члановима фонда по основу откупа инвестиционих јединица и њиховог преноса, обавеза по основу исплате члановима из реализованог добитка.
	На рачунима групе 32 Остале обавезе из пословања – исказују се стање и промене обавеза фонда које су везане за његово пословање, осим обавеза везаних за односе са друштвом за управљање фондом.
	На рачунима групе 33 Краткорочне финансијске обавезе – исказују се стање и промене обавеза фонда по основу узетих краткорочних кредита, осталих краткорочних финансијских обавеза, као и део дугорочних обавеза који је доспео за плаћање.
	На рачунима групе 34 ДУГОРОЧНЕ ФИНАНСИЈСКЕ ОБАВЕЗЕ – исказују се стање и промене обавеза чији је рок доспећа дужи од годину дана према називима рачуна.
	На рачунима групе 35 Пасивна временска разграничења и одложене пореске обавезе – исказују се стање и промене насталих, а неплаћених расхода и унапред наплаћених прихода и стање и промене одложених обавеза за порез на добитак.
	*Службени гласник РС, број 137/2014
	Класа 4: Капитал
	Члан 11.
	На рачунима групе 40 ОСНОВНИ КАПИТАЛ – исказују се стање и промене 
	основног капитала отвореног, затвореног или приватног инвестиционог фонда.
	На рачунима групе 41 УПИСАНИ А НЕУПЛАЋЕНИ КАПИТАЛ – исказује се износ 
	уписаних а неуплаћених акција, односно удела утврђен на основу одлуке 
	скупштине фонда о повећању капитала.
	На рачунима групе 42 КАПИТАЛНЕ РЕЗЕРВЕ – исказују се стање и промене 
	емисионе премије и могуће уплате акционара затвореног инвестиционог фонда 
	при конверзији преференцијалних у обичне акције, конверзији обвезница у 
	акције и остале уплате акционара у капитал које нису праћене емисијом 
	акција.
	На рачунима групе 43 РЕЗЕРВЕ ИЗ ДОБИТКА – исказују се стање и промене 
	резерви које су у складу са законом, оснивачким актом, односно статутом 
	фонда и одлукама скупштине фонда издвојене из добитка.
	На рачунима групе 44 РЕВАЛОРИЗАЦИОНЕ РЕЗЕРВЕ И КУМУЛИРАНИ 
	НЕРЕАЛИЗОВАНИ ДОБИЦИ И ГУБИЦИ – исказују се, у складу са МРС 16, МРС 39, МРС 
	40 и МСФИ 3 и другим релевантним МРС и МСФИ, стање и промене ефеката промене 
	фер вредности имовине. исказују се ефекти ревалоризације, и нереализовани 
	добици и губици који се укључују у извештај о осталом резултату у складу са 
	МРС 1 Презентација финансијских извештаја.
	На рачуну групе 45 НЕРАСПОРЕЂЕНИ ДОБИТАК – исказују се стање и промене 
	добитака који у претходним и текућој години нису распоређени.
	На рачунима групе 46 ГУБИТАК – исказују се стање и промене губитка из 
	претходних и губитка текуће године.
	На рачуну групе 47 ОТКУПЉЕНЕ СОПСТВЕНЕ АКЦИЈЕ, ОДНОСНО УДЕЛИ – 
	исказују се стање и промене откупљених сопствених акција затвореног 
	инвестиционог фонда, односно удела приватног инвестиционог фонда.
	*Службени гласник РС, број 137/2014
	Класа 5: Расходи
	Члан 12.
	На рачунима групе 50 Пословни расходи – исказују се расходи који су условљени обављањем пословне активности фонда и то како они које директно сноси фонд, тако и они који које фонд сноси али преко друштва за управљање фондом.
	На рачунима групе 51 Реализовани губитак – исказују се губици настали при продаји хартија од вредности, курсних разлика, губици на продаји непокретности и остали реализовани губици.
	На рачунима групе 52 Нереализовани губитак – исказују се негативни ефекти промене вредносних усклађивања средстава и обавезама по врстама, преко износа расположивих ревалоризационих резерви. 
	
	Ови расходи се обухватају у складу са МРС 16, МРС 36, МРС 38 и другим релевантним стандардима уз одобрење рачуна исправки вредности група средстава на која се односе.
	На рачунима групе 53 Финансијски расходи – исказују се расходи по основу камата, негативних курсних разлика и остали финансијски расходи.
	На рачунима групе 59 Пренос расхода – исказује се пренос расхода.
	Класа 6: Приходи
	Члан 13.
	На рачунима групе 60 Пословни приходи – исказују се приходи који настају из основне делатности фонда.
	На рачунима групе 61 Реализовани добитак – исказују се добици који настају при продаји хартија од вредности, промени курса страних валута и продаји непокретности у односу на набавну вредност истих.
	На рачунима групе 62 Нереализовани добитак – исказују се добици настали по основу усклађивања вредности имовине.
	На рачунима групе 63 Финансијски приходи – исказују се финансијски приходи, осим камата и дивиденди, који за инвестиционе фондове представљају пословне приходе.
	На рачуну групе 69 Пренос прихода – исказује се пренос прихода.
	Класа 7: Отварање и закључак рачуна стања и рачуна успеха
	Члан 14.
	На рачуну 70 Отварање главне књиге – исказују се почетна стања позиција активе и пасиве из биланса оснивања на почетку рада фонда и почетног биланса стања на почетку сваке године.
	На рачунима групе 71 Закључак рачуна успеха – исказује се закључак рачуна расхода и прихода на дан биланса.
	На рачунима групе 72 Рачун добитка или губитка – исказују се остварени добитак, односно губитак на крају обрачунског периода.
	На рачуну групе 73 Закључак рачуна стања – исказује се закључак рачуна стања – активе и пасиве фонда на дан биланса.
	Класа 8: Ванбилансна евиденција
	Члан 15.
	На рачунима групе 88 Ванбилансна актива – исказују се стање и промене средстава узетих у оперативни закуп и других средстава која нису у власништву фонда, осим средстава узетих у финансијски закуп.
	На рачунима групе 89 Ванбилансна пасива – исказују се стање и промене обавеза по основу средстава која су исказана на рачунима групе 88.
	IV. ФИНАНСИЈСКИ ИЗВЕШТАЈИ И ГОДИШЊИ ИЗВЕШТАЈ О ПОСЛОВАЊУ
	МСФИ и општа рачуноводствена начела
	Члан 16.
	За признавање, вредновање, презентацију и обелодањивање позиција у финансијским извештајима инвестициони фонд, као велико правно лице у складу са Законом, примењује МСФИ. 
	
	Позиције у финансијским извештајима друштво за управљање вреднује у складу са општим рачуноводственим начелима у складу са Законом.
	Изузетно од става 2. овог члана, друштво за управљање може одступити од општих рачуноводствених начела само у случајевима примене појединих МСФИ.
	У случају из става 3. овог члана, друштво за управљање је дужно да у Напоменама уз финансијске извештаје обелодани такво одступање, разлоге за одступање и ефекте одступања на имовину, обавезе, финансијску позицију и добитак или губитак.
	Финансијски извештаји
	Члан 17.
	Годишњи и полугодишњи финансијски извештај отвореног инвестиционог 
	фонда обухвата следеће извештаје:
	1. Биланс стања (Извештај о нето имовини),
	2. Биланс успеха,
	3. Извештај о токовима готовине,
	4. Извештај о променама нето имовине,
	5. Напомене уз финансијске извештаје.
	Годишњи и полугодишњи финансијски извештај затвореног инвестиционог 
	фонда и годишњи финансијски извештај приватног инвестиционог фонда обухвата 
	следеће извештаје:
	1. Биланс стања (Извештај о нето имовини),
	2. Биланс успеха,
	3. Извештај о осталом резултату,
	4. Извештај о токовима готовине,
	5. Извештај о променама на капиталу,
	6. Напомене уз финансијске извештаје.
	Ванредни финансијски извештај инвестиционог фонда обухвата Биланс стања и Биланс успеха.
	*Службени гласник РС, број 137/2014
	Биланс стања
	Члан 18.
	Биланс стања представља преглед имовине, обавеза и капитала на последњи дан извештајног периода са упоредним подацима за претходни период.
	Брисан је ранији став 2. (види члан 5. Правилника - 137/2014-132)
	Резултат пословања
	Члан 19.
	Укупан резултат пословања приказује се у Билансу успеха и Извештају о осталом резултату.
	Биланс успеха представља преглед прихода, расхода и резултата пословања насталих у одређеном периоду.
	Извештај о осталом резултату чине ставке прихода и расхода затвореног, односно приватног инвестиционог фонда (укључујући и рекласификације услед кориговања) које нису признате у Билансу успеха сагласно одређеним МСФИ), односно нереализовани добици и губици настали услед промена на капиталу (осим промена насталих из односа са власницима капитала).
	Укупан резултат пословања исказује укупну добит, односно расподељиву добит из редовног пословања и нерасподељиви део добити настао услед економских услова пословања.
	Брисан је ранији став 5. (види члан 6. Правилника - 137/2014-132)
	Извештај о токовима готовине
	Члан 20.
	Извештај о токовима готовине чине информације о приливима и одливима готовине и готовинских еквивалената током извештајног периода. 
	
	У извештају се приказују стање готовине на почетку и крају периода, приливи и одливи из пословних активности, активности инвестирања и активности финансирања, курсне разлике по основу прерачуна готовине и нето прилив, односно одлив готовине. 
	
	Пренос између појединих рачуна готовине и готовинских еквивалената не сматра током готовине.
	Извештај о токовима готовине припрема се у складу са МРС 7 применом директне методе.
	Извештај о променама на капиталу
	Члан 21.
	Извештај о променама на капиталу чине информације о променама на капиталу затвореног, односно приватног инвестиционог фонда током извештајног периода.
	У извештају се приказују почетно стање, корекције услед материјално значајних грешака, односно корекције услед промена рачуноводствене политике која се примењује ретроспективно, промене током периода и стање на крају периода и то за компоненте капитала, осталог капитала и осталог резултата, укупни капитал и губитак изнад капитала.
	Подаци се исказују за сваку компоненту капитала и осталог резултата 
	означених у заглављу колона 3 до 11, и то за сваки ред од 1 до 9 посебно за 
	дуговна салда рачуна, а посебно за потражна салда рачуна.
	Разлика укупних износа потражних и дуговних салда из колона 3 до 11 
	исказује се за одговарајући редни број у колони 12 (укупан капитал), ако је 
	збир потражних салда рачуна тог реда већи од збира дуговних салда рачуна 
	истог реда.
	Разлика укупних износа дуговних и потражних салда из колона 3 до 11 
	исказује се за одговарајући редни број у колони 13 (губитак изнад висине 
	капитала), ако је збир дуговних салда рачуна тод реда већи од збира 
	потражних салда рачуна истог реда.
	*Службени гласник РС, број 137/2014
	Напомене уз финансијске извештаје
	Члан 22.
	Напомене уз финансијске извештаје садрже опште информације о друштву за управљање и инвестиционом фонду, примењене рачуноводствене политике, примењене основе за вредновање позиција у извештајима, корекције почетног стања по основу грешке или промене рачуноводствене политике, описе или рашчлањавања ставки обелодањених у финансијским извештајима и информације о ставкама које се нису квалификовале за признавање у тим извештајима, а значајне су за оцену финансијског положаја и успешност пословања друштва за управљање и додатне информације у складу са захтевима МСФИ.
	За напомене уз финансијске извештаје није прописан посебан образац, а информације из става 1 овог члана приказују се арапским бројевима према редоследу образаца и позиција у обрасцима, односно према редоследу МРС, односно МСФИ.
	Састављање финансијских извештаја
	Члан 23.
	Друштво за управљање саставља редован годишњи финансијски извештај за претходну пословну годину за сваки инвестициони фонд којим управља, односно ванредни финансијски извештај инвестиционог фонда у случајевима прописаним Законом.
	Редован годишњи финансијски извештај за новоосновани инвестициони фонд саставља за се период који почиње датумом уписа у регистар инвестиционих фондова, а завршава се датумом извештајног периода, а у обрасцима финансијских извештаја не приказује пословање у претходној години.
	Финансијске извештаје инвестиционог фонда друштво за управљање саставља на обрасцима који су саставни део овог правилника.
	У обрасце из става 3 овог члана износи се уписују у хиљадама динара и уписују се на свим позицијама означеним словним ознакама, римским и арапским бројевима према садржини група рачуна и рачуна по појединим позицијама (АОП) тог обрасца.
	Комисија може донети упутство о садржини позиција у обрасцима финансијских извештаја.
	Упутство из става 5. овог члана објављује се на интернет страници Комисије.
	Ревизија финансијских извештаја
	Члан 24.
	Друштво за управљање је обавезно да обезбеди ревизију финансијских извештаја за инвестициони фонд којим управља, која се обавља у складу са прописима којима се уређује ревизија. 
	
	Ревизију финансијских извештаја може да обавља друштво за ревизију које се налази на Листи ревизора који могу да врше ревизију финансијских извештаја јавних друштава, а коју утврђује и објављује Комисија у складу са законом којим се уређује тржиште капитала.
	Годишњи извештај о пословању
	Члан 25.
	Друштво за управљање саставља Годишњи извештај о пословању за затворене, односно приватне инвестиционе фондове који садржи податке прописане Законом, као и податке из месечних извештаја инвестиционих фондова прописане правилником Комисије којим се прописују услови за обављање делатности друштва за управљање инвестиционим фондовима.
	Статистички извештај 
	Члан 26.
	Друштво за управљање за инвестициони фонд којим управља саставља 
	Статистички извештај који садржи опште податке о фонду, податке о структури 
	основног капитала, обавезама, трошковима и приходима фонда.
	Подаци се уносе у све предвиђене колоне према садржини група рачуна и рачуна означених у табели, износи се уписују у хиљадама динара, а број акција и запослених у целом броју.
	*Службени гласник РС, број 137/2014
	Достављање финансијских извештаја и годишњег извештаја о пословању 
	
	Члан 27.
	Друштво за управљање је дужно да Комисији до 30. априла текуће године достави за инвестиционе фондове којима управља:
	– годишње финансијске извештаје, 
	– годишњи извештај о пословању затвореног инвестиционог фонда,
	– одлуку о усвајању финансијских извештаја и годишњег извештаја о пословању,
	– извештај екстерног ревизора о ревизији годишњих финансијских извештаја,
	– одлуку о усвајању извештаја екстерног ревизора.
	Друштво за управљање је дужно да Комисији до 31. августа текуће године 
	достави полугодишње финансијске извештаје отворених и затворених 
	инвестиционих фондова којима управља и одлуку о усвајању тих финансијских 
	извештаја.
	Друштво за управљање је дужно да, ради јавног објављивања, Агенцији достави редовне и ванредне финансијске извештаје инвестиционих фондова и документа уз те извештаје, на начин и у роковима прописаним Законом.
	Друштво за управљање је дужно да, ради обраде података за потребе статистике, Агенцији достави статистички извештај затвореног, односно приватног фонда, на начин и у роковима прописаним Законом.
	*Службени гласник РС, број 137/2014
	
	НАПОМЕНА ИЗДАВАЧА: Имајући у виду да члан 26. став 1. Правилника о контном оквиру и финансијским извештајима за инвестиционе фондове 
	не садржи речи "31. март", као и да је наведни члан већ измењен чланом 8. 
	Правилника о изменама и допунама Правилника о контном оквиру и финансијским извештајима за инвестиционе фондове 
	("Службени гласник РС", број 137/2014), Редакција је измену из члана 9. 
	Правилника о изменама и допунама спровела у члану 27. Правилника. 
	V. ПРЕЛАЗНЕ И ЗАВРШНЕ ОДРЕДБЕ 
	Примена
	Члан 28.
	Друштво за управљање је дужно да усклади вођење пословних књига инвестиционих фондова којима управља са одредбама овог правилника најкасније до дана под којим се састављају финансијски извештаји за 2014. годину.
	Одредбе овог правилника се примењују почев од финансијских извештаја инвестиционих фондова који се састављају на дан 31. децембра 2014. године. 
	
	*Службени гласник РС, број 137/2014
	Престанак важења прописа
	Члан 29.
	Даном ступања на снагу овог правилника престају да важe Правилник о контном оквиру и садржини рачуна у контном оквиру за инвестиционе фондове („Службени гласник РС”, број 8/09) и Правилник о садржини и форми финансијских извештаја инвестиционих фондова („Службени гласник РС”, број 8/09).
	Завршна одредба
	Члан 30.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	Број 2/0-01-578/3-13
	У Београду, 30. децембра 2013. године
	Председавајући Комисије,
	по овлашћењу,
	Душан Бајец, члан Комисије, с.р.
	
	Прилози
	
	НАПОМЕНА ИЗДАВАЧА: 
	
	Правилником изменама и допунама Правилника о контном оквиру и финансијским извештајима за инвестиционе фондове 
	("Службени гласник РС", број 137/2014) измењен је Прилог 
	1, а Прилози 2, 3. и 4. замењени су новим прилозима (види чл. 11, 12, 13. и 
	14. Правилника - 137/2014-132).
	Правилником изменама и допунама Правилника о контном оквиру и финансијским извештајима за инвестиционе фондове 
	("Службени гласник РС", број 25/2018) измењени су Прилози 2, 3. и 4. (види чл. 
	1, 2. и 3. Правилника - 25/2018-97).
	Прилог 1 – Контни оквир за инвестиционе фондове
	Прилог 2 - 
	Финансијски извештаји за отворене инвестиционе фондове
	Прилог 3 - 
	Финансијски извештаји за затворене/приватне инвестиционе фондове
	Прилог 4 - 
	Статистички извештаји за инвестиционе фондове
	

