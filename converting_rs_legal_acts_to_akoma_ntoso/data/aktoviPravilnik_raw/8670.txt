


	
	Zakon


	
	На основу члана 280. став 10. Закона о безбедности саобраћаја на путевима („Службени гласник РС”, бр. 41/09 и 53/10), 
	
	Министар здравља доноси
	
	ПРАВИЛНИК
	о условима које морају испуњавати здравствене установе које врше анализу крви, урина и/или других телесних материја у циљу утврђивања садржаја алкохола и/или психоактивних супстанци у организму које су забрањене за употребу пре и за време вожње
	
	"Службени гласник РС", број 76 од 12. октобра 
	2011.
	
	Члан 1.
	Овим правилником прописују се услови које у погледу стручних кадрова, опреме и других услова морају испуњавати здравствене установе које врше анализу крви, урина и/или других телесних материја у циљу утврђивања садржаја алкохола и/или других психоактивних супстанци у организму, које су забрањене за употребу пре и за време вожње, као и начин узимања наведених узорака сходно правилима струке.
	Члан 2.
	Анализу крви, урина и/или других телесних материја у циљу утврђивања садржаја алкохола и/или психоактивних супстанци у организму врши здравствена установа која: 
	
	1) у погледу стручног кадра има најмање једног специјалисту токсиколошке хемије или медицинске биохемије или клиничке биохемије;
	2) има обезбеђену следећу опрему:
	– биохемијски анализатор;
	– гасни хроматограф;
	– течни хроматограф са детекцијом на масеном спектрометру;
	– другу неопходну лабораторијску опрему и потрошни материјал за обављање анализе. 
	
	Здравствена установа мора имати стандардизовану методологију и контролисану опрему за квантитативно одређивање садржаја алкохола и/или психоактивних супстанци у организму.
	Анализу крви, урина и/или других телесних материја у циљу утврђивања садржаја алкохола и/или психоактивних супстанци у организму може вршити само здравствена установа која у складу са законом добије овлашћење за то од министарства надлежног за послове здравља.
	Члан 3.
	Анализа узорака крви, урина и других телесних материја ради утврђивања садржаја алкохола и/или психоактивних супстанци може се обављати стандардизованом ензимском методом, методом гасне хроматографије или другом научно признатом методом.
	Суперанализа добијеног резултата може се вршити само у референтној лабораторији, поновљеном анализом узорка. 
	
	Члан 4. 
	Анализа узорака крви, урина и других телесних материја ради утврђивања утврђивања садржаја психоактивних супстанци (кокаин, опијати, THC, бензодиазепини, амфетамин и метадон) обавља се прелиминарним тестовима, а уколико је резултат позитиван, масеном спектрометријом или другим научно признатим методама. 
	
	Члан 5.
	Узимање крви, урина и/или других телесних материја обавља се у здравственој установи под контролом здравственог радника.
	Узимање крви и/или других телесних материја за анализу на садржај алкохола и/или психоактивних супстанци, клинички преглед и испуњавање обрасца врши лекар. 
	
	Узимање телесних материја за анализу може вршити и медицинска сестра – техничар под надзором лекара.
	Узорак крви за анализу, у количини од 20 ml, узима се венепункцијом уз услов да се место убода не чисти етанолом или другим алкохолима, већ искључиво безалкохолним дезинфекционим средствима или физиолошким раствором. 
	
	Крв се узима у два вакутајнера, по 10 ml, са хепарином. Узорци се чувају на + 40ºC. Један узорак узима се у рад у наредна 24 часа. Други узорак чува се замрзнут у наредних шест месеци, а најдуже годину дана.
	За анализу утврђивања присуства садржаја психоактивних супстанци у урину и/или другим телесним материјама, узорак урина (у количини од најмање 40 ml) и/или друге телесне материје узима се у хемијски чисту и стерилну посуду која је херметички затворена. Узимају се два узорка, по 20 ml, од којих се један даје на анализу у наредна 24 часа, а други се замрзнут чува у наредних шест месеци.
	Члан 6.
	Извештаје о резултатима анализе узорака крви, урина и/или других телесних материја у циљу утврђивања садржаја алкохола и/или психоактивних супстанци, здравствена установа доставља лицу чији су узорци анализирани. 
	
	Члан 7. 
	Даном ступања на снагу овог правилника престаје да важи Правилник о условима које морају да испуњавају здравствене организације и органи унутрашњих послова који врше анализу крви и урина или анализу крви, ради утврђивања алкохолисаности возача и других учесника у саобраћају и поступак за узимање и транспортовање крви или крви и урина („Службени гласник СРС”, број 37/75).
	Члан 8.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-219/2011-02
	У Београду, 22. септембра 2011. године
	Министар,
	проф. др 
	Зоран Станковић, с.р.

