


	
	Zakon


	
			На основу члана 13. став 10. Закона о транспорту опасне робе („Службени гласник РС”, бр. 106/16, 83/18, 95/18 – др. закон и 10/19 – др. закон), 
			Министар грађевинарства, саобраћаја и инфраструктуре доноси
			ПРАВИЛНИК
			о условима у погледу стручне оспособљености овлашћеног стручног лица које испитује цистерну, батеријско возило и MEGC, начину вођења регистра овлашћених стручних лица и изгледу жига
			"Службени гласник РС", број 64 од 6. септембра 
			2019.
			Члан 1.
			Овим правилником ближе се прописују услови у погледу стручне оспособљености које мора да испуњава овлашћено стручно лице које испитује преносиву цистерну, контејнер-цистерну, трајно причвршћену цистерну, батеријско возило, демонтажну цистерну, заменљиву цистерну, кола цистерну и MEGC, начин вођења регистра овлашћених стручних лица и изглед жига.
			Члан 2.
			Стручно лице овлашћено за испитивање преносиве цистерне, контејнер-цистерне, трајно причвршћене цистерне, батеријског возила, демонтажне цистерне, заменљиве цистерне, кола цистерне и MEGC испуњава следеће услове у погледу стручне оспособљености:
			1) има стечено високо образовање на академским студијама из области машинског инжењерства у обиму од најмање 300 ЕСПБ бодова (основне и мастер студије) са завршеним основним студијама по студијском програму из области машинског инжењерства;
			2) поседује стручна знања из следећих области за тип цистерне за чије испитивање се овлашћује:
			(1) контролисања и испитивања типа цистерне и/или батеријског возила и/или MEGC, у складу са потврђеним међународним споразумима из члана 4. став 1. Закона о транспорту опасне робе;
			(2) технологије производње типа цистерне и/или батеријског возила и/или MEGC, укључујући и њихову опрему, у мери неопходној за процес контролисања и испитивања;
			(3) употребе опреме и анализе кварова до којих може доћи у употреби цистерне и/или батеријског возила и/или MEGC;
			(4) употребе опреме која се користи у процесу контролисања и испитивања цистерне и/или батеријског возила и/или MEGC;
			3) поседује сертификат за визуелно испитивање, најмање „ниво 2”, према стандарду SRPS EN ISO 9712, издат од стране сертификационог тела које је акредитовано према стандарду SRPS ISO/IEC 17024;
			4) има радно искуство од најмање три године у области контролисања и испитивања типа цистерне и/или батеријског возила и/или MEGC.
			Члан 3.
			Регистар овлашћених стручних лица води се у електронском облику и објављује се на интернет страници министарства надлежног за послове транспорта опасне робе.
			Члан 4.
			Жиг којим се означава испитана преносива цистерна, контејнер-цистерна, трајно причвршћена цистерна, батеријско возило, демонтажна цистерна, заменљива цистерна, кола цистерна и MEGC, садржи симбол или словно-бројчану ознаку именованог тела, као и бројчану ознаку стручног лица.
			Минимална висина симбола и ознака из става 1. овог члана је 2,5 mm.
			Члан 5.
			Даном ступања на снагу овог правилника престаје да важи Правилник о условима у погледу стручне оспособљености које мора да испуњава овлашћено стручно лице које испитује посуду под притиском или цистерну за транспорт опасног терета, о обрасцу Регистра овлашћених стручних лица и о изгледу жига („Службени гласник РС”, бр. 60/13 и 78/15).
			Члан 6. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00007/2019-05
			У Београду, 2. септембра 2019. године
			Министар,
			проф. др Зорана З. Михајловић, с.р.
			 
	

