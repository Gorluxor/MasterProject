


	
	Zakon


	
				На основу члана 241. и члана 262. став 1. тачка 1) а у вези са чланом 67. став 8. и чланом 279. став 2. Закона о тржишту капитала („Службени глaсник РС”, бр. 31/11, 112/15 и 108/16), 
				Комисија за хартије од вредности, на 11. седници одржаној 22. фебруара 2017. године, донела је 
				ПРАВИЛНИК
				о Службеном регистру информација
				"Службени гласник РС", број 22 од 12. марта 
				2017.
				
				ОПШТЕ ОДРЕДБЕ
				Члан 1.
				Овим правилником прописују се:
				1) садржина Службеног регистра;
				2) начин достављања и објављивања информација у Службеном регистру;
				3) доступност информација из Службеног регистра.
				Члан 2.
				Изрази који се користе у овом правилнику имају следеће значење: 
				1) Комисија је Комисија за хартије од вредности; 
				2) Закон је Закон о тржишту капитала; 
				3) Службени регистар је Службени регистар информација, који води Комисија у складу са чл. 67. и 279. Закона;
				4) Техничко упутство је Техничко упутство о начину достављања прописаних информација које се односе на јавна друштва преко портала Комисије, које је доступно на интернет страници Комисије;
				5) Портал је интернет апликација доступна преко интернет странице Комисије путем које се достављају информације у Службени регистар. 
				САДРЖИНА СЛУЖБЕНОГ РЕГИСТРА
				Члан 3.
				Службени регистар је јавна, јединствена и централна електронска база података коју води Комисија о:
				1) свим информацијама које се односе на јавна друштва, а које се објављују према Закону;
				2) свим регистрима које је Комисија дужна да води у складу са чланом 279. Закона.
				Члан 4.
				Јавна друштва достављају у Службени регистар следеће информације:
				1) Периодичне информације:
				– Годишњи извештај (члан 50. Закона);
				– Полугодишњи извештај (члан 52. Закона);
				– Квартални извештај (члан 53. Закона);
				2) Повремене прописане информације:
				– Годишњи документ о објављеним информацијама (члан 23. Закона);
				– Обавештење о промени у правима из хартија од вредности (члан 55. Закона);
				– Обавештење о промењеном броју акција са правом гласа и новом укупном броју акција са правом гласа и вредност основног капитала (члан 57. став 4. Закона);
				– Обавештење о значајним учешћима (члан 57. став 5. Закона);
				– Обавештење о стицању сопствених акција (члан 63. Закона);
				– Обавештења у вези са одржавањем скупштине акционара (члан 65. став 2. Закона);
				– Обавештење о додели и исплати дивиденди као и емисији нових акција (члан 65. став 2. Закона);
				– Предлог измена статута или оснивачког акта (члан 65. став 4. Закона);
				– Обавештење о новом издавању дужничких хартија од вредности (члан 66. Закона);
				– Инсајдерске информације (члан 79. Закона);
				– Промена објављене инсајдерске информације (члан 80. Закона);
				3) Повремене друге информације:
				– Одлука Скупштине о усвајању годишњег извештаја, односно расподели добити или покрићу губитка, донете након истека рока за објаву годишњег извештаја (члан 51. став 3. Закона);
				– Додатне информације које је јавно друштво дужно да објави у складу са законима своје матичне земље или прописима финансијског тржишта своје матичне земље на коме су његове хартија од вредности укључене у трговање (члан 68. Закона);
				– Информације које се објављују на захтев Комисије (члан 71. став 2. тачка 3) Закона);
				– Остале информације.
				Физичка и правна лица достављају у Службени регистар Обавештење о значајним учешћима (члан 57. став 1. Закона) на обрасцу ОЗУ који је доступан на интернет страници Комисије.
				Лица која обављају дужности руководиоца код издаваоца и лица која су са њима повезана достављају у Службени регистар обавештење о стицањима или отуђењима за сопствени рачун акција тог издаваоца, а које су укључене на регулисано тржиште, односно МТП у Републици, као и стицањима или отуђењима и других финансијских инструмената повезаних са акцијама (члан 84. Закона), на обрасцу ИНС који је доступан на интернет страници Комисије.
				Члан 5.
				Комисија у складу са чланом 279. Закона води следеће регистре: 
				1) издавалаца којима је Комисија одобрила објављивање проспекта за јавну понуду хартија од вредности; 
				2) издавалаца којима је Комисија одобрила објављивање проспекта за укључивање хартија од вредности у трговање на регулисаном тржишту, односно МТП у Републици; 
				3) издавалаца којима је Комисија одобрила документе који се односе на понуду хартија од вредности без обавезе објављивања проспекта;
				4) јавних друштава којима је Комисија изрекла мере и санкције због неиспуњавања обавезе извештавања; 
				5) издавалаца који су избрисани из Регистра јавних друштава;
				6) правних и физичких лица којима је одобрен статус квалификованог инвеститора; 
				7) издатих и одузетих дозвола за рад, односно за обављање делатности, датих сагласности на општа акта, чланове управе, стицање квалификованог учешћа у капиталу и изречених мера и санкција према Закону; 
				8) издатих и одузетих дозвола за обављање послова брокера, портфолио менаџера и инвестиционог саветника; 
				9) издатих и одузетих дозвола за рад друштвима за управљање инвестиционим фондовима и фондовима уписаним у регистар инвестиционих фондова, сагласности на општа акта, чланове управе, стицање квалификованог учешћа у капиталу, изречених мера и санкција; 
				10) лица којима је Комисија одобрила понуде за преузимање акционарских друштава;
				11) других информација. 
				ДОСТАВЉАЊЕ И ОБЈАВЉИВАЊЕ ИНФОРМАЦИЈА
				Члан 6.
				За потребе Службеног регистра, информације се достављају на начин и у формату који је прописан овим правилником и Техничким упутством.
				Исправке и допуне информација се достављају у Службени регистар на исти начин као првобитне информације на које се односе, с тим што морају бити посебно означене. 
				Члан 7.
				Све информације наведене у члану 4. овог правилника достављају се Комисији путем Портала у pdf формату у роковима који су прописани Законом.
				Изузетно од става 1. овог члана, јавно друштво је дужно да приликом достављања годишњег извештаја, Комисији достави два одвојена документа: 
				1) као један целовит документ – годишњи извештај у pdf формату; 
				2) додатно, као засебан документ, годишње финансијске извештаје у xls формату, и то биланс стања, биланс успеха, извештај о осталом резултату, извештај о токовима готовине и извештај о променама на капиталу. 
				За полугодишње и кварталне извештаје се сходно примењује став 2. овог члана. 
				Обрасци финансијских извештаја који се достављају у xls формату доступни су на интернет страници Комисије.
				Члан 8.
				Службени регистар прима информације искључиво од физичких лица која су од стране обвезника обавештавања овлашћена да у његово име врше доставу извештаја преко Портала. 
				Информације се достављају у Службени регистар на начин који омогућава јединствену идентификацију лица овлашћеног за доставу тако да то лице не може да оспори (негира) да их је доставило. 
				Члан 9.
				Свака информација која се доставља у Службени регистар мора бити потписана квалификованим електронским сертификатом од стране обвезника обавештавања за физичка лица, односно лица овлашћеног за заступање обвезника обавештавања за правна лица.
				Изузетно од става 1. овог члана, информације које се достављају у xls формату, не морају бити потписане квалификованим електронским сертификатом.
				Приликом пријема информација у Службени регистар исте ће бити аутоматски оверене временским жигом, са временом и датумом пријема у тај регистар.
				Члан 10.
				Све информације које се достављају у Службени регистар морају бити на српском језику и на ћириличном писму.
				Поред доставе информација у складу са ставом 1. овог члана, јавно друштво може додатно доставити информације и на неком другом језику и писму.
				Члан 11.
				Информације се, за потребе Службеног регистра, достављају Комисији радним данима у временском периоду прописаним Техничким упутством.
				У случају случају техничке немогућности доставе информација или њиховог прегледа на интернет страници Комисије, Комисија ће омогућити доставу или преглед информација на други начин.
				Уколико услед наступања околности из става 2. овог члана, информације буду достављене Комисији на други начин, лице које их је доставило је дужно да, чим престану те околности, достави информације и на начин прописан овим правилником.
				Члан 12.
				Приликом доставе информација врши се провера њихове формалне исправности и:
				1) исте се објављују у Службеном регистру, уколико су те информације формално исправне, или
				2) обавештава се обвезник обавештавања да исте неће бити објављене у Службеном регистру, уколико су те информације формално неисправне или уколико их је потребно допунити.
				Обавештење из става 1. тачка 2) овог члана, доставља се обвезнику обавештавања на адресу електронске поште коју је регистроваo на начин прописан Техничким упутством, a лицу које је доставило информацију доставља се преко Портала.
				Обвезник обавештавања је дужан да, без одлагања, отклони формалне неисправности, односно да допуни информације у складу са обавештењем достављеним на начин из става 2. овог члана.
				Члан 13.
				Информације из члана 5. овог правилника објављују се у Службеном регистру даном доношења акта на кога се информација односи. 
				ДОСТУПНОСТ ИНФОРМАЦИЈА ИЗ СЛУЖБЕНОГ РЕГИСТРА
				Члан 14.
				Комисија омогућава приступ Службеном регистру за доставу, преглед и претраживање информација.
				Сви документи који се достављају у Службени регистар се примају и чувају у електронском формату.
				Преглед и претраживање информација у Службеном регистру је могуће путем интернет странице Комисије.
				Члан 15.
				Информације у Службеном регистру се чувају на начин који корисницима омогућава преглед, преузимање и штампање целовитог садржаја истих.
				Информације у Службеном регистру се не могу мењати нити уклањати. 
				Изузетно од става 2. овог члана, информације могу бити уклоњене из Службеног регистра:
				1) у случају брисања издаваоца из Регистра јавних друштава;
				2) протеком десет година од доставе информације у тај регистар.
				Информација која је уклоњена из Службеног регистра у складу са ставом 3. овог члана доступна је на захтев заинтересованог лица.
				Члан 16.
				Комисија осигурава да су информације у Службеном регистру све време доступне корисницима.
				Члан 17.
				Информације у Службеном регистру се чувају и јавно су доступне у форми и садржају у којем су и достављене у регистар.
				Информације у Службеном регистру се приказују тако да су на одговарајући начин одвојене информације које се односе на обавезе извештавања јавних друштава од осталих информација које Комисија води према члану 279. Закона.
				Члан 18.
				Кoмисиja ниje oдгoвoрнa зa истинитoст и цeлoвитoст пoдaтaкa објављених у Службеном регистру.
				ЗАВРШНЕ ОДРЕДБЕ
				Члан 19.
				(1) Овај правилник ступа на снагу осмог дана од дана објављивања у „Службеном гласнику Републике Србије”. 
				Број 2/0-01-74/2-17
				У Београду, 22. фебруара 2017. године
				Председник Комисије, 
				др Предраг Дедеић, с.р.
	

