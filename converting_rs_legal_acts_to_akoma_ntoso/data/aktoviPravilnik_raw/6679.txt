


	
	Zakon


	
			На основу члана 74. став 3. 3акона о производњи и промету наоружања и војне опреме („Службени гласник РС”, број 36/18),
			Mинистар унутрашњих послова доноси
			ПРАВИЛНИК
			о начину издавања одобрења за транспорт наоружања и војне опреме који нису опасан терет
			"Службени гласник РС", број 52 од 22. јула 2019.
			Члан 1.
			Овим правилником прописује се начин издавања одобрења за копнени, водни, ваздушни и комбиновани превоз наоружања и војне опреме који нису опасан терет, а који се у целости обавља на територији Републике Србије.
			Члан 2.
			Транспорт наоружања и војне опреме који нису опасан терет (у даљем тексту: транспорт) врши се на основу одобрења министарства надлежног за унутрашње послове.
			Захтев за издавање одобрења за транспорт подноси се месно надлежној организационој јединици министарства надлежног за унутрашње послове према месту почетка транспорта.
			Одобрење из става 1. овог члана може се издати за једнократни или вишекратни транспорт.
			Одобрење за вишекратни транспорт издаје се са роком важења до шест месеци, уколико се пошиљалац или прималац бави делатношћу у вези са производњом и прометом наоружања и војне опреме, а транспорт обавља сопственим возилом.
			Члан 3.
			Захтев за издавање одобрења за транспорт може поднети пошиљалац, прималац, односно организатор транспорта и мора да садржи:
			1) податке о подносиоцу захтева;
			2) податке о врсти, количини и начину паковања наоружања и војне опреме; 
			3) податке о произвођачу наоружања и војне опреме;
			4) податке о пошиљаоцу наоружања и војне опреме;
			5) податке о превознику наоружања и војне опреме;
			6) податке о превозном средству; 
			7) податке о возачу, у случају транспорта наоружања и војне опреме у друмском саобраћају; 
			8) податке о машиновођи у случају транспорта наоружања и војне опреме у железничком саобраћају; 
			9) податке о заповеднику брода у случају транспорта наоружања и војне опреме у водном превозу; 
			10) податке о примаоцу наоружања и војне опреме; 
			11) податке о крајњем кориснику наоружања и војне опреме;
			12) податке о месту утовара и истовара наоружања и војне опреме;
			13) релацију кретања у копненом, водном или комбинованом превозу;
			14) датум и време почетка транспорта и предвиђено време завршетка транспорта;
			15) податке о правном лицу које врши наоружану пратњу транспорта у копненом, водном или комбинованом превозу.
			У случају подношења захтева за издавање одобрења за вишекратни транспорт, поред података из става 1. овог члана, потребно је навести разлог оправданости вишекратног транспорта и планирану периодичност транспорта. 
			Уз захтев из става 1. овог члана потребно је приложити:
			1) доказ да пошиљалац и прималац могу да врше промет наоружања и војне опреме у складу са чланом 67. 3акона о производњи и промету наоружања и војне опреме;
			2) копију уговора о пружању услуге наоружане пратње са правним лицем које поседује одговарајућу лиценцу, осим у случају када пошиљалац, прималац или организатор транспорта сам спроводи наоружану пратњу уз одговарајућу лиценцу; 
			3) копију документа поводом којег се обавља транспорт наоружања и војне опреме;
			4) доказ о уплаћеној републичкој административној такси са назнаком свог броја захтева.
			Члан 4.
			Министарство надлежно за унутрашње послове може да одреди додатне услове за реализацију транспорта или посебне мере безбедности, ако процени да су неопходни у циљу заштите људи, животне средине, покретних ствари и инфраструктуре, односно додатне мере заштите транспорта.
			Члан 5.
			Возач, заповедник брода и/или машиновођа обавезан је да приликом транспорта код себе има одобрење за транспорт из члана 2. став 1. овог правилника. 
			Подносилац захтева коме је издато одобрење за вишекратни транспорт обавезан је да најмање 24 часа пре започињања сваког појединачног транспорта обавести о томе орган који му је издао одобрење, као и о евентуалној промени података из захтева.
			Ималац одобрења дужан је да одмах по сазнању о оштећењу или нестанку наоружања и војне опреме обавести издаваоца одобрења.
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			01 број 5780/19-5
			У Београду, 17. јула 2019. године
			Министар,
			др Небојша Стефановић, с.р.
	

