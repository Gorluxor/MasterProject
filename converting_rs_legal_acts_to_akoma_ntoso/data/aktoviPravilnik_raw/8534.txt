


	
	Zakon



	
			На основу члана 7. став 6. Закона о дувану („Службени гласник РСˮ, бр. 101/05, 90/07, 95/10, 36/11, 93/12, 108/13 и 95/18),
			Министар пољопривреде, шумарства и водопривреде доноси
			ПРАВИЛНИК 
			о садржини и начину вођења евиденције произвођача, обрађивача и прерађивача дувана
			"Службени гласник РС", број 18 од 15. марта 2019.
			Члан 1.
			Овим правилником ближе се прописује садржина и начин вођења евиденције, коју у вези са производњом, обрадом и прерадом дувана воде произвођачи, обрађивачи и прерађивачи дувана.
			Члан 2.
			Произвођач дувана, који је уписан у Регистар произвођача дувана код Управе за дуван као органа управе у саставу Министарства финансија (у даљем тексту: Управа), води евиденцију у вези са производњом дувана која садржи податке о:
			1) укупној производњи дувана по типовима дувана: укупно планираној производњи дувана, укупној сопственој и уговореној производњи дувана, укупно заснованој производњи дувана за расађен дуван и за однегован дуван, на обрасцу број 1. Евиденција о укупној производњи дувана, који је одштампан уз овај правилник и чини његов саставни део;
			2) употребљеном семену за производњу дувана: о пореклу и количини семена намењеног за сетву, на обрасцу број 2. Евиденција о употребљеном семену за производњу дувана, који је одштампан уз овај правилник и чини његов саставни део;
			3) производњи дувана по свакој парцели и по сваком уговору са површином и бројевима катастарских парцела: о сопственој и уговореној производњи, расађеном и однегованом дувану, на обрасцу број 3. Евиденција о производњи дувана по свакој парцели и по сваком уговору, који је одштампан уз овај правилник и чини његов саставни део;
			4) произведеним и откупљеним количинама дувана: о количинама произведеног сопственог дувана, количини откупљеног дувана од физичких лица – произвођача дувана, укупним количинама произведеног дувана, укупној количини дувана датог на услужну обраду, укупне количине продатог дувана и укупне количине продатог услужно обрађеног дувана, на обрасцу број 4. Евиденција о произведеним и откупљеним количинама дувана, који је одштампан уз овај правилник и чини његов саставни део;
			5) физичким лицима – произвођачима дувана на обрасцу број 5. Евиденција физичких лица, који је одштампан уз овај правилник и чини његов саставни део.
			Члан 3.
			Обрађивач дувана, који је уписан у Регистар обрађивача дувана код Управе води евиденцију у вези са обрадом дувана, која садржи податке о количинама:
			1) дувана из сопствене производње;
			2) купљеног дувана од других произвођача;
			3) преузетог дувана на услужну обраду;
			4) обрађеног дувана;
			5) услужно обрађеног дувана;
			6) продатог обрађеног дувана;
			7) сопственог обрађеног дувана на залихама;
			8) услужно обрађеног дувана на залихама.
			Обрађивач дувана из става 1. овог члана води евиденцију на обрасцу број 6. Подаци о обради дувана, који је одштампан уз овај правилник и чине његов саставни део.
			Ако је обрађивач дувана из става 1. овог члана истовремено уписан у Регистар произвођача дувана, дужан је да води и евиденцију из члана 2. овог правилника на обрасцима од броја 1. до броја 5.
			Члан 4.
			Прерађивач дувана, који је уписан у Регистар прерађивача дувана код Управе води евиденцију у вези са прерадом дувана, која садржи податке о количинама:
			1) набављеног обрађеног дувана;
			2) сопственог обрађеног дувана;
			3) произведеног прерађеног дувана;
			4) испорученог прерађеног дувана;
			5) обрађеног дувана на залихама;
			6) прерађеног дувана на залихама.
			Прерађивач дувана из става 1. овог члана води евиденцију на обрасцу број 7. Подаци о преради дувана, који је одштампан уз овај правилник и чине његов саставни део.
			Члан 5.
			Подаци из чл. 2–4. овог правилника воде се и достављају у штампаној или електронској форми.
			Члан 6.
			Даном ступања на снагу овог правилника престаје да важи Правилник о садржини и начину вођења евиденције од стране произвођача и обрађивача дувана („Службени гласник РСˮ, број 5/06).
			Члан 7.
			Овај правилник ступа на снагу наредног дана од објављивања у „Службеном гласнику Републике Србијеˮ.
			Број 110-00-22/2019-09
			У Београду, 8. марта 2019. године
			Министар,
			Бранислав Недимовић, с.р.
			Прилози
			
			
			Образац број 1 - Евиденција о укупној производњи дувана
			
			
			Образац број 2 - Евиденција о употребљеном семену за производњу 
			дувана
			
			
			Образац број 3 - Евиденција о производњи дувана по свакој парцели и 
			по сваком уговору
			
			
			Образац број 4 - Евиденција о произведеним и откупљеним количинама 
			дувана
			
			
			Образац број 5 - Евиденција физичких лица
			
			
			Образац број 6 - Подаци о обради дувана
			
			
			Образац број 7 - Подаци о преради дувана
	

