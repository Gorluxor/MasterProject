




На основу 
члана 6. став 1. тачка 4) Закона о телекомуникацијама („Службени гласник РС”, 
бр. 44/03 и 36/06), 

Министар за 
телекомуникације и информационо друштво доноси



ПРАВИЛНИК

о броју 
лиценци, периоду на који се издаје лиценца, минималним условима за издавање и 
најмањем износу једнократне накнаде која се плаћа приликом издавања лиценце за 
јавну телекомуникациону мрежу у фреквенцијском опсегу 
411.875-418.125/421.875-428.125 MHz

"Службени 
гласник РС", број 15 од 26. 
фебруара 
2009.



I. УВОДНЕ 
ОДРЕДБЕ



Члан 1.

Овим 
правилником прописују се број и период на који се издаје лиценца за јавну 
телекомуникациону мрежу и услуге за које се, у складу са Законом о 
телекомуникацијама („Службени гласник РС”, бр. 44/03 и 36/06 – у даљем тексту: 
Закон), може издати ограничени број лиценци, као и минимални услови за издавање 
лиценце која користи ограничени фреквенцијски ресурс у фреквенцијском опсегу 
411.875-418.125/421.875-428.125 MHz, укључујући и најмањи износ једнократне 
накнаде која се плаћа приликом издавања лиценце. 



Члан 2.

Лиценца за 
јавну телекомуникациону мрежу у фреквенцијском опсегу 
411.875-418.125/421.875-428.125 MHz, издаје се у складу са Планом намене 
радио-фреквенцијских опсега („Службени гласник РС”, бр. 112/04 и 86/08 – у даљем 
тексту: План намене) и Планом расподеле фреквенција за радио системе у 
фреквенцијском опсегу 410-420/420-430 MHz („Службени гласник РС”, број 8/09 – у 
даљем тексту: План расподеле фреквенција).



II. БРОЈ 
ЛИЦЕНЦИ




Члан 3.

За јавну 
телекомуникациону мрежу издају се две лиценце за територију Републике Србије. 
Носиоцу прве лиценце додељују се радио канали под редним бројем 1. и 2. а 
носиоцу друге лиценце додељују се радио канали под редним бројем 4. и 5. (као 
што је приказано у Табели 1), као и одговарајући додељени бројеви из постојећег 
Плана нумерације Републике Србије за телекомуникационе мреже („Службени гласник 
РС”, бр. 57/08 и 77/08).

	
		
		
		
		Оператор
		
		
		Редни 
		број канала
	
	
		
		
		Први 
		оператор
		
		
		1. и 
		2.
	
	
		
		
		Други 
		оператор
		
		
		4. и 
		5.
	




Табела 1. 
Расподела CDMA радио канала по оператору

III. ПЕРИОД НА 
КОЈИ СЕ ИЗДАЈЕ ЛИЦЕНЦА



Члан 4.

Лиценца се 
издаје на период од 10 година од дана издавања. 

IV. МИНИМАЛНИ 
УСЛОВИ ЗА ИЗДАВАЊЕ ЛИЦЕНЦЕ



Члан 5.

Лиценца ће се 
издати лицу које може да обезбеди:

1) да се у 
року од шест месеци од дана издавања лиценце започне комерцијално пружање услуга 
утврђених лиценцом:

– говорне 
услуге, 

– пренос 
пакета података,

– истовремен 
пренос говора и података; 

2) да се у 
року од 12 месеци од дана истека рока из тачке 1) обезбеди доступност услуга 
утврђених лиценцом у најмање 20% насељених места сваког од следећих управних 
округа:

– Пчињски,

– Јабланички,

– Рашки,

– Пиротски,


– Златиборски;


3) у року од 
24 месеца по истеку рока из тачке 1) обезбеди доступност услуга утврђених 
лиценцом у најмање 40% насељених места сваког од управних округа из тачке 2);

4) набављање и 
коришћење телекомуникационих средстава која су одобрена, односно за која је на 
други прописан начин утврђено да задовољавају одговарајуће стандарде сагласно 
одредбама Закона;

5) поштовање и 
примену норматива који су дати у Плану расподеле фреквенција и испуњење услова 
из члана 55. Закона;

6) пружање 
јавних телекомуникационих услуга непрекидно 24 сата дневно, седам дана у недељи;

7) приступ 
Интернету са минималном брзином по кориснику од 128 kb/s;

8) откривање и 
отклањање свих сметњи и прекида у мрежи, у периоду утврђеном релевантним 
међународним нормама и препорукама.



V. НАЈМАЊИ 
ИЗНОС ЈЕДНОКРАТНЕ НАКНАДЕ КОЈА СЕ ПЛАЋА ПРИЛИКОМ ИЗДАВАЊА ЛИЦЕНЦЕ



Члан 6.

Најмањи износ 
једнократне накнаде која се плаћа приликом издавања лиценце за јавну 
телекомуникациону мрежу у фреквенцијском опсегу 411.875-418.125/421.875-428.125 
MHz је 500.000,00 EUR. 

Лиценца из 
става 1. овог члана издаје се у року од осам дана од дана уплате целокупног 
износа једнократне накнаде.

Републичка 
агенција за телекомуникације подносиће извештај министарству надлежном за 
послове телекомуникација о достигнутом степену развоја и конкурентности на 
тржишту услуга јавних телекомуникационих мрежа са предлозима о потреби измена и 
допуна овог правилника и издавању нових лиценци за јавне телекомуникационе мреже 
и услуге.

VI. ЗАВРШНА 
ОДРЕДБА



Члан 7.

Овај правилник 
ступа на снагу наредног дана од дана објављивања у „Службеном гласнику Републике 
Србије”.



Број 
110-00-00042/2008-01

У Београду, 4. 
фебруара 2009. године

Министар,

Јасна Матић, 
с.р.


