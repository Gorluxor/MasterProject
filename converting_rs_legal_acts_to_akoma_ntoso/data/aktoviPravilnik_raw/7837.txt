


	
	Zakon



	
			На основу члана 95. став 5. Закона о рударству и геолошким истраживањима („Службени гласник РС”, бр. 101/15 и 95/18 – др. закон),
			Министар рударства и енергетике доноси
			ПРАВИЛНИК 
			о садржини, облику и начину достављања годишњег оперативног плана и годишњег извештаја о пословању 
			"Службени гласник РС", број 7 од 6. фебруара 2019.
			Члан 1.
			Овим правилником прописује се садржина, облик и начин достављања годишњег оперативног плана и годишњег извештаја о пословању носиоца експлоатације, који обавља експлоатацију минералних сировина на одговарајућем експлоатационом пољу односно лежишту минералних сировина (у даљем тексту: Годишњи оперативни планови и Годишњи извештаји о пословању), који подносе:
			1) носиоци експлоатације који обављају експлоатацију свих врста чврстих минералних сировина;
			 2) носиоци експлоатације који обављају експлоатацију нафте, гаса и подземне воде из којих се добијају корисне минералне сировине и геотермална енергија, као и подземне воде везане за рударску технологију и гасови који се у њима јављају (у даљем тексту: носиоци експлоатације који обављају експлоатацију нафте, гаса и подземне воде).
			Члан 2.
			Годишњи оперативни план се израђује на основу остварених производних и финансијских резултата носиоца експлоатације на пословима експлоатације минералних сировина у претходној години, и то физичког обима производње у претходној години, као и на основу стања припремљених резерви минералних сировина за откопавање у текућој години, пројектне документације по којој ће се изводити рударски радови на експлоатацији минералних сировина из лежишта у текућој години, планиране производње по лежишту, планираних финансијских ефеката производње, плана мера заштите животне средине на руднику, плана инвестиција за текућу годину, предрачуна средстава за накнаду за коришћење минералних сировина и осталих планираних мера.  
			Члан 3.
			Годишњи оперативни планови садрже следеће податке:  
			1) Подаци о оперативном плану носиоца експлоатације, који обављају експлоатацију свих врста чврстих минералних сировина, по лежишту за текућу календарску годину, који су дати у Прилогу 1. – Годишњи оперативни план носиоца експлоатације који обављају експлоатацију свих врста чврстих минералних сировина, по лежишту за текућу 20___. календарску годину, који је одштампан уз овај правилник и чини његов саставни део;
			2) Подаци о оперативном плану носиоца експлоатације, који обављају експлоатацију нафте, гаса и подземне воде, по експлоатационом пољу за текућу календарску годину, који су дати у Прилогу 2. – Годишњи оперативни план носиоца експлоатације који обављају експлоатацију нафте, гаса и подземне воде, по експлоатационом пољу за текућу 20___. календарску годину, који је одштампан уз овај правилник и чини његов саставни део.
			Члан 4.
			Годишњи оперативни планови поред података из члана 3. овог правилника садрже и : 
			1) Ситуационе планoве планираних рударских радова за наредну календарску годину (штампана карта у одговарајућој стандардној размери 1:500 или 1:1.000 или 1:2.500 или 1:5.000 или 1:10.000, односно дигитална, геореференцирана карта са векторским подацима, која се израђује у софтверским пакетима заснованим на „GIS” и „CAD” технологији и достављају се искључиво у једном од следећих фајл формата: *.shp, *.mxd, *.dwg, *.dxf, *.mif, *.dgn, *.kml, или *.xml; други фајл формати, као што су *.pdf, *dwf, *.cdr и др. не сматрају се валидним).
			На ситуационе планове из става 1. ове тачке се наносе: контуре оверених билансних резерви, контуре одобрених рударских радова по пројектима, положај планираних рударских радова (на експлоатацији, припреми, истраживању минералних сировина, одлагалишту,  флотацијском јаловишту, депонији готових производа и другим врстама депонија) на почетку и на крају календарске године, положај стационарних рударских објеката и других инфраструктурних објеката који се налазе на експлоатационом пољу.
			2) Одштампане ситуационе планове стања рударских радова из тачке 1. овог става, оверене од стране правног лица овлашћеног за рударска мерења или геодетска снимања. 
			Графички документи из става 1. тачка 1. овог члана издају се у форми карте, које се израђују као дигиталне карте и штампане карте (аналогни приказ). 
			Члан 5.
			Годишњи извештај о пословању израђује се на основу остварених производних и финансијских резултата носиоца експлоатације на пословима експлоатације минералних сировина у оквиру експлоатационог поља у претходној години, и то пројектне документације по којој су се изводили рударски радови на експлоатацији минералних сировина из лежишта у претходној години, приказа производних резултата из лежишта, физичког обима производње по врстама минералних сировина, произведених готових производа, потрошње енергената, товарног биланса постројења за прераду минералне сировине, техничко-технолошких параметара, мера заштите животне средине спроведене на руднику, реализованих инвестиција у производњи у току претходне године, износа обрачунате и плаћене накнаде за коришћење минералних сировина, извештаја о безбедности и здрављу на раду за претходну годину, појавама акцидентних стања и осталих резултата о пословању.
			Члан 6.
			Годишњи извештаји о пословању садрже следеће податке:  
			1) Подаци о пословању носиоца експлоатације који обављају експлоатацију свих врста чврстих минералних сировина, по лежишту за претходну календарску годину, који су дати у Прилогу 3. – Образац ГИП број 1. – Годишњи извештај о пословању носиоца експлоатације који обављају експлоатацију свих врста чврстих минералних сировина, по лежишту, за претходну 20____ календарску годину, који је одштампан уз овај правилник и чини његов саставни део; 
			2) Подаци о пословању носиоца експлоатације који обављају експлоатацију нафте, гаса и подземне воде, по експлоатационом пољу за претходну календарску годину, који су дати који су дати у Прилогу 4. – Образац ГИП број 2. – Годишњи извештај о пословању носиоца експлоатације који обављају експлоатацију нафте, гаса и подземне воде, по експлоатационом пољу за претходну календарску 20__. годину, који је одштампан уз овај правилник и чини његов саставни део;
			3) Подаци о околностима сваке веће несреће у којој су укључени носиоци експлоатације који обављају експлоатацију нафте, гаса, а регистрована су на  територији Републике Србије за истраживање и/или експлоатацију нафте и гаса, и сами или преко правних лица којима су поверили извођење делатности, обављају истраживање и/или експлоатацију нафте и гаса подморских налазишта изван територија Европске уније, који су дати у Прилогу 5. – Образац ГИП број 3. – Подаци о околностима сваке веће подморске несреће изван територија Европске уније, у којој су укључени носиоци експлоатације који обављају експлоатацију и/или истраживања нафте, гаса изван територије Европске уније, а регистровани су на територији Републике Србије, који је одштампан уз овај правилник и чини његов саставни део. 
			Члан 7.
			Годишњи извештаји о пословању поред података из члана 6. овог правилника садрже и: 
			1) Ситуациони план експлоатационог поља (штампана карта у одговарајућој стандардној размери од 1:1.000 до 1:25.000), који се израђује на једном листу топографске основе, која покрива површину од економског значаја за рудник, са уцртаним положајем експлоатационог поља у коме се налази рудник односно лежиште, назначеним катастарским општинама са бројевима катастарских парцела, назначеним преломним тачкама контура оверених билансних резерви, главним рударским објектима и транспортним комуникацијама рудника са јавном инфраструктуром. 
			2) Ситуациони план стања рударских радова на дан 31. децембра претходне календарске године (штампана карта у одговарајућој стандардној размери 1:500 или 1:1.000 или 1:2.500 или 1:5.000 или 1:10.000, односно дигитална, геореференцирана карта са векторским подацима, која се израђује у софтверским пакетима заснованим на „GIS” и „CAD” технологији и достављају се искључиво у једном од следећих фајл формата: *.shp, *.mxd, *.dwg, *.dxf, *.mif, *.dgn, *.kml, или *.xml; други фајл формати, као што су *.pdf, *dwf, *.cdr и др. не сматрају се валидним). 
			3) Товарни биланс постројења за припрему минералних сировина оверен од стране руководиоца постројења.   
			4) Одштампане ситуационе планове из тач. 1. и 2. овог става, оверене од стране правног лица овлашћеног за рударска мерења или геодетска снимања. 
			Графички документи из става 1. тачка 1. овог члана издају се у форми карте, које се израђују као дигиталне карте и штампане карте (аналогни приказ). 
			Члан 8.
			Годишњи оперативни планови и Годишњи извештаји о пословању достављају се у складу одредбама из чл. 3 и 6. овог правилника, органу који је издао одобрење носиоцу експлоатације, у папирном облику и у електронској форми у складу са прописима којима се уређује електронски документ и електронско пословање.
			Члан 9.
			Даном ступања на снагу овог правилника престаје да важи Правилник о садржини годишњих  извештаја о пословању предузећа која обављају експлоатацију минералних сировина за претходну календарску годину („Службени гласник РС”, број 7/11) и одредбе чл. 15–19. Правилника о садржини дугорочног програма експлоатације лежишта минералних сировина и годишњих планова извођења рударских радова („Службени гласник РС”, број 27/97).
			Члан 10. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-74/18-02 
			У Београду, 16. јануара 2019. године
			Министар,
			Александар Антић, с.р.
			Прилози
			
			
			Прилог 1 - Годишњи оперативни план носиоца експлоатације који 
			обављају експлоатацију свих врста чврстих минералних сировина, 
			по лежишту за текућу 20__ календарску годину
			
			
			Прилог 2 - Годишњи оперативни план носиоца експлоатације који 
			обављају експлоатацију нафте, гаса и подземне воде по 
			експлоатационом пољу за текућу 20___ календарску годину
			
			
			Прилог 3 - Образац ГИП број 1 - Годишњи извештај о пословању носиоца 
			експлоатације који обављају експлоатацију свих врста чврстих 
			минералних сировина, по лежишту за претходну 20__ календарску годину
			
			
			Прилог 4 - Образац ГИП број 2 - Годишњи извештај о пословању носиоца 
			експлоатације који обављају експлоатацију нафте, гаса и подземне 
			воде по експлоатационом пољу за претходну 20___ календарску годину
			
			
			Прилог 5 - Образац ГИП број 3 - Подаци о околностима сваке веће 
			подморске несреће изван територија Европске Уније, у којој су 
			укључени носиоци експлоатације који обављају експлоатацију и/или 
			истраживања нафте, гаса изван територије Европске Уније а 
			регистровани су на територији Републике Србије
	

