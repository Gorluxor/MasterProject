


	
	Zakon


	
	На основу члана 7. став 9. Закона о факторингу („Службени гласник РС”, број 62/13),
	Министар финансија доноси
	
	ПРАВИЛНИК
	о ближим условима и начину издавања одобрења за обављање посла факторинга
	
	"Службени гласник РС", број 93 од 25. октобра 2013.
	
	Члан 1.
	Овим правилником прописују се ближи услови и начин издавања одобрења за обављање посла факторинга (у даљем тексту: одобрење).
	Члан 2.
	Захтев за издавање одобрења за обављање посла факторинга (у даљем тексту: захтев за издавање одобрења), сагласно члану 7. став 1. Закона о факторингу („Службени гласник РС”, број 62/13 – у даљем тексту: Закон) министарству надлежном за послове финансија (у даљем тексту: Министарство) подноси оснивач факторинг друштва или лице које он овласти (у даљем тексту: овлашћено лице).
	Члан 3.
	Захтев за издавање одобрења нарочито садржи:
	1) податке о оснивачима факторинг друштва, и то:
	(1) за осниваче физичка лица – име и презиме, адресу пребивалишта и јединствени матични број грађана за држављане Републике Србије, односно број пасоша и назив земље издавања пасоша за стране држављане;
	(2) за осниваче правна лица – пословно име и седиште оснивача, правну форму, број и датум акта о упису оснивача у регистар органа који је према прописима земље седишта оснивача надлежан за вођење регистра привредних субјеката, односно правних лица, матични и/или порески број оснивача;
	2) податке о одговорном лицу факторинг друштва – име и презиме, адресу пребивалишта и јединствени матични број грађана за држављане Републике Србије, односно број пасоша и назив земље издавања пасоша за стране држављане.
	Ако захтев за издавање одобрења подноси овлашћено лице, захтев садржи и следеће податке:
	1) о овлашћеном лицу – име и презиме, адресу пребивалишта и јединствени матични број грађана за држављане Републике Србије, односно број пасоша и назив земље издавања пасоша за стране држављане, као и број контакт телефона;
	2) о овлашћењу – број и датум овлашћења на основу којег овлашћено лице подноси захтев, као и податак о томе да ли је лице овлашћено да предузима све радње у поступку издавања одобрења или само поједине, у овлашћењу наведене радње.
	Захтев за издавање одобрења мора бити датиран и потписан од стране подносиоца захтева.
	Члан 4.
	Уз захтев за издавање одобрења подноси се документација из члана 7. став 2. Закона, при чему се:
	1) оснивачким актом факторинг друштва из члана 7. став 2. тачка 1) Закона сматра одлука или уговор о оснивању, сачињени у складу са законом којим се уређују привредна друштва, који су датирани и уредно оверени;
	2) овереном изјавом оснивача из члана 7. став 2. тачка 3) Закона сматра датирана и уредно оверена изјава оснивача физичког лица, односно изјава законског заступника у оснивачу правном лицу о висини новчаних и неновчаних улога (изражених у процентима и у апсолутном износу) на основу којих оснивачи стичу уделе/акције у факторинг друштву;
	3) овереном изјавом оснивача из члана 7. став 2. тачка 5) Закона сматра датирана и уредно оверена изјава оснивача физичког лица, односно изјава законског заступника у оснивачу правном лицу о томе да оснивач располаже сопственим новчаним средствима у износу из члана 6. став 1. Закона и да ће их уплатити на рачун код пословне банке;
	4) овереном изјавом оснивача из члана 7. став 2. тачка 6) Закона сматра датирана и уредно оверена изјава оснивача физичког лица, односно изјава законског заступника у оснивачу правном лицу у којој се наводи порекло средстава из тачке 3) овог става.
	Привредна друштва која обављају послове факторинга, основана пре ступања на снагу Закона, уместо изјаве из става 1. тачка 3) овог члана, Министарству достављају доказ о испуњености услова из члана 6. став 2. Закона.
	Уз захтев за издавање одобрења доставља се и доказ о плаћеној републичкој административној такси.
	Члан 5.
	Документација прописана овим правилником доставља се у оригиналу или у овереној копији, а ако је на страном језику, уз оригинал или оверену копију доставља се и оверен превод на српски језик.
	За истинитост података наведених у захтеву за издавање одобрења и веродостојност документације из члана 4. овог правилника одговоран је подносилац захтева.
	Оснивач факторинг друштва или овлашћено лице дужан је да, сагласно члану 7. став 8. Закона, сваку промену података из члана 4. овог правилника и документацију о томе достави Министарству одмах, а најкасније у року од десет дана од дана настале промене.
	Члан 6.
	По пријему захтева за издавање одобрења, проверава се да ли захтев садржи прописане податке, да ли је достављена документација из члана 4. овог правилника и да ли су испуњени прописани услови за издавање одобрења.
	Решење којим се издаје одобрење за обављање посла факторинга нарочито садржи:
	1) податке о подносиоцу захтева;
	2) податке о оснивачима факторинг друштва;
	3) податке о одговорном лицу факторинг друштва;
	4) податке о износу и датуму уплате основног новчаног капитала на рачун код пословне банке;
	5) податке о износу удела/акција оснивача у факторинг друштву.
	Примерак решења о издавању одобрења за обављање посла факторинга Министарство по службеној дужности доставља органу, односно организацији која води регистар издатих и одузетих одобрења за обављање посла факторинга.
	Члан 7.
	Овај правилник ступа на снагу наредног дана од дана објављивања у „Службеном гласнику Републике Србије”.
	
	Број 110-00-00085/2013-16
	У Београду, 15. октобра 2013. године
	Министар,
	Лазар Крстић, с.р.

