


	
	Zakon


	
			На основу члана 31. став 4. Закона о пресађивању људских органа („Службени гласник РС”, број 57/18), 
			Mинистар здравља доноси 
			ПРАВИЛНИК
			о начину паковања, означавања и превоза људских органа
			"Службени гласник РС", број 73 од 11. октобра 
			2019.
			Члан 1.
			Овим правилником прописује се начин паковања, означавања и превоза људских органа у оквиру националне и међународне сарадње.
			Члан 2.
			Сви здравствени радници који учествују у поступцима припреме и процене подобности даваоца, набавци, узимању, тестирању и пресађивању људских органа предузимају све мере за осигурање квалитета и безбедности органа за пресађивање.
			Паковање и означавање људских органа
			Члан 3.
			Тим за узимање људских органа обезбеђује превоз људских органа, све потребне материјале за паковање и означавање људских органа, епрувете за биолошке узорке, растворе, као и транспортне контејнере.
			Људски орган се потaпа у адекватан раствор и чува се у двоструком или троструком стерилном паковању.
			Материјал паковања је инертан, непропустљив и стерилан, у циљу очувања квалитета људских органа у току превоза.
			Сав материјал за паковање је лиценциран за своју намену, укључујући одржавање температуре унутар одређеног распона током одређеног времена.
			Спољни контејнер треба да обезбеди топлотну изолацију и израђен је од чврстог отпорног материјала, кроз који не може да истиче садржај, који трпи ударце, промене притиска и друге могуће услове током превоза људских органа.
			На прикупљене органе за пресађивање стављају се налепнице са свим потребним подацима, чиме се чува анонимност даваоца.
			Пре пуштања људских органа у транспорт, обавезно се проверава садржај пакета и обезбеђује присутност свих релевантних информација и документације, заједно са адекватним налепницама.
			Контејнери  за превоз људских органа означавају се  следећим подацима:
			1) идентификација здравствене установе за даривање људских органа, односно установе даваоца људског органа, што укључује адресу и телефонске контакте,
			2) идентификација центра за пресађивање људских органа, што укључује адресу и телефонске контакте,
			3) ознака „ЉУДСКИ ОРГАН”, и врста органа, уз натпис „РУКОВАТИ С ОПРЕЗОМ”,
			4) препоручени услови превоза људских органа, што укључује упутства о одговарајућој температури и положају контејнера.
			Људски органи у прилогу садрже „ДОНОР ИНФО”, у складу са посебним прописом којим се уређује начин процене подобности даваоца људских органа и подобности људских органа, као и извештај о узетом људском органу.
			Центар за пресађивање људских органа пре сваког пресађивања људског органа проверава да ли је спроведена процена подобности даваоца људских органа и подобности људских органа, као и да ли су испуњени услови очувања и превоза достављених људских органа.
			Превоз људских органа
			Члан 4.
			Време превоза људских органа обавља се у најкраћем могућем временском року у циљу очувања њиховог квалитета и функционалности.
			За организацију одговарајућег превоза људских органа одговоран је тим за узимање људских органа који узима људске органе, у координацији са Управом за биомедицину, у складу са законом.
			Све здравствене установе, односно правна лица која учествују у превозу људских органа обезбеђују примену одговарајућих стандардних оперативних поступака и примену стандарда за превоз биолошких узорака којима се гарантује квалитет људских органа за пресађивање за време превоза, као и прихватљиво време превоза.
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00385/2019-21
			У Београду, 20. септембра 2019. године
			Министар,
			др Златибор Лончар, с.р.
	

