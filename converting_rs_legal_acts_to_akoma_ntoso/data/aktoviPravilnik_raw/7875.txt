


	
	Zakon


	
			На основу члана 88. став 7. и члана 92. став 7. Закона о путевима (,,Службени гласникˮ, бр. 41/18 и 95/18 – др. закон), 
			Министар грађевинарства, саобраћаја и инфраструктуре доноси
			ПРАВИЛНИК 
			о процени утицаја пута на безбедност саобраћаја
			"Службени гласник РС", број 63 од 4. септембра 
			2019.
			I. УВОДНА ОДРЕДБА
			Члан 1.
			Овим правилником уређује се начин спровођења процене утицаја изградње новог, односно реконструкције постојећег пута на безбедност саобраћаја (у даљем тексту: Процена), садржина извештаја о процени, састав стручног тима и услови које морају да испуне чланови стручног тима за Процену.
			II. НАЧИН СПРОВОЂЕЊА ПРОЦЕНЕ
			Члан 2.
			Процена се спроводи у фази израде планске документације и израде генералног пројекта изградње пута, односно у фази израде идејног решења реконструкције пута и представља њихов саставни део.
			Члан 3.
			Наручилац процене је управљач пута или инвеститор пројекта изградње новог пута или пројекта реконструкције постојећег пута.
			Члан 4.
			Наручилац покреће набавку и врши избор стручног тима за процену у складу са законом који уређује јавне набавке.
			По извршеном избору стручног тима за Процену наручилац са стручним тимом  утврђује циљеве пројекта, подручје утицаја, улазне односно постојеће податке, рокове за спровођење Процене и израду извештаја о Процени. 
			Наручилац анализира и доноси одлуку о примени препорука из извештаја о Процени. 
			На основу извештаја о Процени, наручилац припрема одговор у коме наводи: 
			1) које препоруке су усвојене и које ће се применити у оквиру пројекта;
			2) које препоруке су усвојене и које ће се применити приликом имплементације мера у наредним фазама пројектовања;
			3) које препоруке се не прихватају са образложењем о разлозима неприхватања. 
			Наручилац прати имплементацију предузетих мера.
			Члан 5.
			Стручни тим за Процену врши систематску, стручну и детаљну процену утицаја пута на безбедност саобраћаја. 
			Стручни тим за Процену анализира постојећа и будућа саобраћајна оптерећења, пешачке и бициклистичке токове, као и учешће јавног превоза путника у подручју утицаја. Посебно анализира површине намењене за кретање појединих категорија учесника, као и за паркирање возила.
			Стручни тим за Процену проверава могућности, облике и решења (у даљем тексту: варијанте) дате у планској документацији, генералном пројекту изградње пута, односно идејном решењу реконструкције пута, укључујући и варијанту „не радити ништа” и варијанту „урадити минимум” у циљу проналажења оптималног решења са аспекта безбедности саобраћаја.
			Варијанта „не радити ништаˮ подразумева да се стање пута одржава на постојећем нивоу у оквиру редовног одржавања путева.
			Варијанта „урадити минимумˮ подразумева да се у разматраном периоду врши само рехабилитација пута.
			Стручни тим за Процену, по потреби, врши теренски обилазак ради сагледавања пружања трасе, топографије терена и околине пута.
			Стручни тим за Процену припрема извештај о Процени и рангира све варијанте са аспекта безбедности саобраћаја. 
			Члан 6.
			Приликом спровођења Процене, стручни тим: 
			1) анализира саобраћајне незгоде са настрадалим лицима;
			2) разматра постојеће стање и варијанту „не радити ништа” и варијанту „урадити минимум”;
			3) спроводи све анализе у односу на постојеће стање и анализира период за који се планира инфраструктурни пројекат;
			4) анализира утицај пута на безбедност саобраћаја за сваку варијанту у односу на полазно решење и на целокупном подручју утицаја;
			5) анализира све типове саобраћајних незгода на свакој варијанти и приказује број саобраћајних незгода на деловима пута;
			6) квантитативно оцењује број саобраћајних незгода у садашњем и у будућем стању;
			7) користи податке о саобраћајним незгодама из интегрисане базе података о обележјима безбедности саобраћаја у Републици Србији;
			8) користи податке о цени коштања саобраћајних незгода из Стратегије безбедности саобраћаја на путевима Републике Србије за период од 2015. до 2020. године;
			9) анализира избор руте и коришћења саобраћајних решења;
			10) анализира могуће утицаје варијанти на постојећу мрежу;
			11) анализира могуће утицаје варијанти на рањиве учеснике у саобраћају;
			12) анализира саобраћајно оптерећење по категоријама; 
			13) анализира утицај захтева за стационарни саобраћај;
			14) анализира утицај климатских и сезонских услова у окружењу; 
			15) анализира утицај сеизмичких активности у окружењу.
			III. САДРЖАЈ ИЗВЕШТАЈА О ПРОЦЕНИ
			Члан 7.
			Извештај о процени садржи: 
			1) опис пројекта и дефинисање проблема;
			2) анализу подручја утицаја;
			3) постојеће проблеме са аспекта безбедности саобраћаја;
			4) циљеве за унапређење безбедности саобраћаја;
			5) описе сваке варијанте, укључујући варијанте „не радити ништа” и „урадити минимум”;
			6) анализу утицаја сваке варијанте на безбедност саобраћаја;
			7) упоређивање предности и недостатака варијанти, укључујући и анализу трошкова и користи;
			8) рангирање свих варијанти са аспекта безбедности саобраћаја.
			Извештај о Процени потписују сви чланови стручног тима за Процену. 
			Извештаји о Процени се чувају заједно са инфраструктурним пројектом у складу са прописима за чување техничке документације. 
			IV. САСТАВ И УСЛОВИ ЗА ЧЛАНОВЕ СТРУЧНОГ ТИМА ЗА ПРОЦЕНУ
			Члан 8.
			Стручни тим за Процену је независан од наручиоца.
			Стручни тим за Процену се састоји од најмање два члана.
			Услови које морају да испуне чланови стручног тима су да је најмање један члан ревизор и да је најмање један члан пројектант из области путне инфраструктуре.
			Пројектант који је члан стручног тима за Процену је грађевинске струке – смер за путеве и железницу или саобраћајне струке – смер за друмски саобраћај.
			Ревизор који је члан стручног тима за Процену поседује искуство у анализама мреже путева, безбедности саобраћаја и саобраћајних незгода на путевима.
			V. ЗАВРШНА ОДРЕДБА
			Члан 9.
			Овај правилник ступа на снагу осмог дана од дана објављивања у ,,Службеном гласнику Републике Србије”. 
			Број 110-00-00199/2019-03
			У Београду, 28. августа 2019. године 
			Министар, 
			проф. др Зорана З. Михајловић, с.р.
	

