



На основу члана 16. став 5. Закона о заштити
животиња од заразних болести које угрожавају целу земљу (“Службени лист СФРЈ ”, бр.
43/86 и 53/91), Савезни секретар за пољопривреду прописује





ПРАВИЛНИК

О МЕРАМА ЗА
СУЗБИЈАЊЕ И ИСКОРЕЊИВАЊЕ ФУРУНКУЛОЗЕ ПАСТРМКИ

„Службени лист
СФРЈ”, број 72 од 4. 

октобра 1991.

Члан 1.

Ради сузбијања и искорењивања фурункулозе пастрмки
(Furunculosis salmonis) примењују се мере предвиђене овим правилником.

Члан 2.

Пастрмке се сматрају сумњивим на обољење од фурункулозе
ако се на основу епизоотолошких података оправдано посумња на ту заразну
болест, односно ако се клиничким прегледом установе знаци те болести, а
патоанатомски утврде промене карактеристичне за фурункулозу пастрмки на
органима или ткивима.

Члан 3.

Пастрмке се сматрају оболелим од фурункулозе пастрмки
ако се основано посумња на фурункулозу, а узрочник болести Aerontonas
salmonicida докаже лабораторијским испитивањем. Лабораторијско испитивање ради
изолације узрочника врши се: на стандардним подлогама (триптоза – соја агар, мозак,
срце, инфузиони агар, триптоза-крви агар са 10% серума), на температури од
20–250С. Идентификација узрочника врши се цитохром-оксидаза-тестом,
парафенил-диаминским тестом и тестом аглутинације на микроскопској плочи.

Члан 4.

Одгајивалишта пастрмки најмање два пута годишње подлежу
дијагностичком испитивању на фурункулозу пастрмки. Узорци за лабораторијска
испитивања узимају се тако да се једно прикупљање узорака изврши лети, када је
температура воде највиша, а друго – у време мрешћења пастрмки.

У летњем периоду, од сваке категорије пастрмки (изузев
матица) у одгајивалишту узима се узорак од 30 живих пастрмки слабије кондиције,
ухваћених поред испуста базена, а у сезони мреста узорак чини 10 измрешћених
матица.

Члан 5.

Дијагностичка лабораторијска испитивања пастрмка на
фурункулозу пастрмки врши се у за то овлашћеној специјалистичкој ветеринарској
организацији.

Члан 6.

У одгајивалишту пастрмки у коме је утврђена фурункулоза
пастрмки или се сумња на фурункулозу пастрмки наредиће се следеће мере:

1) забрана излова пастрмки и њиховог пребацивања из тог
одгајивалишта у друго одгајивалиште, односно у друге водотокове;

2) забрана пуштања или излажења пастрмки из
одгајивалишта, односно других објеката у отворене воде;

3) забрана издавања уверења о здравственом стању
животиња;

4) нешкодљиво уклањање теже оболелих и угинулих
пастрмки;

5) Забрана или ограничење приступа страних лица и
посетилаца одгајивалишту пастрмки;

6) лечење одговарајућим леком;

7) дезинфекција икре после оплодње одговарајућим
дезинфицијенсом;

8) механичко чишћење одгајивалишта пастрмки, испуста,
канала и предмета који служе за рад у одгајивалишту и њихова дезинфекција.

Члан 7.

Сматра се да фурункулозе пастрмки нема у зараженом
одгајивалишту ако су извршене све наређене мере и ако је од тада протекло три
недеље.

Члан 8.

Овај правилник ступа на снагу осмог дана од дана
објављивања у „Службеном листу СФРЈ”.





Бр.: 5/0-04-001/075

9. септембра 1991. године

Београд

Савезни секретар за

пољопривреду,

др Стево Мирјановић, с.р.







