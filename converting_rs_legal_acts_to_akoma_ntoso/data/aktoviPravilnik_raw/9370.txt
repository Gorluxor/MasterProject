


	
	Zakon



	
			На основу члана 36. став 4. Закона о људским ћелијама и ткивима („Службени гласник РС”, број 57/18), 
			Министар здравља доноси
			ПРАВИЛНИК
			о начину праћења озбиљних нежељених догађаја и озбиљних нежељених реакција, начину вођења евиденција и извештавања
			"Службени гласник РС", број 63 од 4. септембра 
			2019.
			Члан 1.
			Овим правилником  прописује се начин праћења озбиљних нежељених догађаја и озбиљних нежељених реакција, начин вођења евиденција и извештавања Управе за биомедицину о озбиљним нежељеним догађајима и озбиљним нежељеним реакцијама. 
			Члан 2.
			Банка људских ћелија и ткива и здравствена установа, односно друга установа са дозволом, као и центар за примену људских ћелија и ткива (у даљем тексту: oвлашћена здравствена установа) успостављају стандардне оперативне процедуре, (у даљем тексту: СОП) за праћење и дојаву озбиљних нежељених догађаја и озбиљних нежељених  реакција које могу утицати на квалитет и безбедност људских ћелија и ткива и које могу да угрозе безбедност даваоца  или примаоца, СОП за реаговање у ванредним ситуацијама, СОП за управљање карантинским надзором, као и СОП за повлачење из примене људских ћелија и ткива које могу да изазову или су изазвале озбиљан нежељени догађај или озбиљну нежељену реакцију. 
			Члан 3.
			Овлашћена здравствена установа успоставља СОП за чување података о поступку и процедури о озбиљним нежељеним догађајима који могу да угрозе квалитет и безбедност људских ћелија и ткива и који могу да угрозе безбедност даваоца или примаоца, као и СОП за преношење информација о свим озбиљним нежељеним догађајима другим овлашћеним здравственим установама које су непосредно укључене у поступке из области људских ћелија и ткива за примену код људи, као и органу државне управе у саставу министарства здравља надлежном за послове из области биомедицине (у даљем тексту: Управа за биомедицину).
			Садржај дојаве о сумњи на озбиљан нежељени догађај дат је у Прилогу 1. који је одштампан уз овај правилник и чини његов саставни део.
			Члан 4.
			Овлашћене здравствене установе проверавају све сумње на озбиљне нежељене догађаје или озбиљне нежељене догађаје уз идентификацију њиховог узрока, ради спречавања наступања, односно отклањања озбиљних нежељених догађаја.
			Садржај обавештења о провери и потврђивању озбиљног нежељеног догађаја дат је у Прилогу 2. који је одштампан  уз овај правилник и чини његов саставни део.
			Члан 5.
			Овлашћена здравствена установа успоставља СОП за чување података о поступку и процедури дојаве  озбиљних нежељених реакција које се појаве код даваоца или примаоца током или након клиничког поступка узимања или коришћења људских ћелија и ткива за које постоји вероватноћа да се могу приписати поступку давања људских ћелија и ткива, односно квалитету и безбедности људских ћелија и ткива које су пресађене примаоцу.
			Члан 6.
			Овлашћена здравствена установа, без одлагања, обавештава здравствене установе које су укључене у поступке, као и Управу за биомедицину о свим информацијама које упућују на сумњу о појави озбиљне нежељене реакције.
			Садржај дојаве о сумњи на озбиљну нежељену реакцију дат је у Прилогу 3. који је одштампан уз овај правилник и чини његов саставни део.
			Овлашћена здравствена установа испитује и проверава сумње на озбиљну нежељену реакцију или озбиљну нежељену реакцију и идентификује узрок настанка, ради спречавања наступања, односно отклањања настанка озбиљне нежељене реакције или благовременог реаговања у случају већ настале озбиљне нежељене реакције, о чему обавештава овлашћене здравствене установе које су укључене у поступке, као и Управу за биомедицину.
			Садржај обавештења о провери и потврђивању озбиљне нежељене реакције дат је у Прилогу 4. који је одштампан  уз овај правилник и чини његов саставни део.
			Члан 7.
			Овлашћена здравствена установа у случају озбиљног нежељеног догађаја и озбиљне нежељене реакције или сумње на озбиљан нежељени догађај и сумње на озбиљну нежељену реакцију примењују СОП за реаговање у ванредним ситуацијама, СОП за управљање карантинским надзором, СОП за повлачење из примене људских ћелија и ткива које могу да изазову или су изазвале озбиљан нежељени догађај или озбиљну нежељену реакцију и обавештавају Управу за биомедицину о предузетим мерама у вези са другим људским ћелијама и ткивима који су дистрибуирани за пресађивање, а за које постоји сумња да су обухваћени узроком пријављеног озбиљног нежељеног догађаја или озбиљне нежељене реакције.
			Члан 8.
			Овлашћена здравствена установа у случају појаве озбиљних нежељених догађаја и озбиљних нежељених реакција за које се утврди да је узрок настанка присуство узрочника заразних болести које подлежу обавези пријављивања, пријављују надлежној здравственој установи, у складу са законом којим се уређује заштита становништва од заразних болести, са информацијама о предузетим активностима у односу на остале људске ћелије и ткива које су дистрибуиране.
			Члан 9.
			Евиденције озбиљних нежељених догађаја, односно озбиљних нежељених реакција које воде овлашћене здравствене установе, садрже податке о:
			1) Броју и врсти пријављених сумњи на озбиљне нежељене догађаје, односно озбиљне нежељене реакције;
			2) Броју и врсти потврђених озбиљних нежељених догађаја, односно озбиљних нежељених реакција;
			3) Периоду наступања (током или након поступка);
			4) Узроку: 
			(1) контаминација (биолошка, хемијска, физичка),
			(2) неподударност ћелија или ткива,
			(3) пренесена малигна болест,
			(4) квар опреме и др.
			5) Клиничком исходу (потпуни опоравак, мање последице, озбиљне последице, смртни исход);
			6) Предузете мере; 
			7) Друге податке који су од значаја за наступање озбиљних нежељених догађаја, односно озбиљних нежељених реакција.
			Члан 10.
			Евиденције озбиљних нежељених догађаја, односно озбиљних нежељених реакција које води Управа за биомедицину, садрже податке о:
			1) Укупном броју пријављених озбиљних нежељених догађаја, односно озбиљних нежељених реакција, по врсти поступака, односно ћелија и ткива;
			2) Периоду наступања:
			(1) укупан број озбиљних нежељених догађаја, односно озбиљних нежељених реакција током поступака узимања, односно пресађивања,
			(2) укупан број озбиљних нежељених догађаја, односно озбиљних нежељених реакција након поступака узимања, односно пресађивања;
			3) Узроку:
			(1) укупан број пренесених биолошких контаминација:
			– бактеријских,
			– вирусних,
			– паразитских;
			(2) укупан број пренесених физичких контаминација,
			(3) укупан број пренесених хемијских контаминација,
			(4) укупан број пренесених малигних болести,
			(5) укупан број пренесених других болести (навести којих),
			(6) укупан број неподударности ћелија и ткива,
			(7) укупан број кварова опреме и друго (навести шта друго);
			4) Клиничком исходу – укупан број:
			(1) потпуних опоравака,
			(2) мањих последица,
			(3) озбиљних последица,
			(4) смртних исхода;
			5) Предузетим мерама од стране овлашћених здравствених установа.
			Члан 11.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00365/2019-21
			У Београду, 21. августа 2019. године
			Министар,
			др Златибор Лончар, с.р.
			Прилози
			
			Прилог 1 - Дојава о сумњи на озбиљне нежељене догађаје
			
			Прилог 2 - Обавештење о провери и потврђивању озбиљног нежељеног 
			догађаја
			
			Прилог 3 -Дојава о сумњи на озбиљну нежељену реакцију
			
			Прилог 4 - Обавештење о провери и потврђивању озбиљне нежељене 
			реакције
			
	

