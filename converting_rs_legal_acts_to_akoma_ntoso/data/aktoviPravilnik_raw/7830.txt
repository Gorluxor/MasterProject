


	
	Zakon


	
		Редакцијски пречишћен текст
	
	
	На основу члана 44. став 2. Закона о заштити ваздуха („Службени гласник РС”, број 36/09), 
	
	Министар животне средине, рударства и просторног планирања у сарадњи са министром за инфраструктуру и енергетику доноси
	
	ПРАВИЛНИК
	о техничким мерама и захтевима који се односе на дозвољене емисионе факторе за испарљива органска једињења која потичу из процеса складиштења и транспорта бензина 
	
	
	"Службени гласник РС", бр. 1 од 11. јануара 
	2012, 25 од 4. априла 2012, 
	
	48 од 10. маја 2012.
	I. УВОДНЕ ОДРЕДБЕ
	Предмет уређивања
	Члан 1. 
	Овим правилником прописују се техничке мере и захтеви који се односе на дозвољене емисионе факторе за испарљива органска једињења која потичу из процеса складиштења и транспорта бензина, то јест за складишне, утоварне и истоварне инсталације на терминалима и за покретне резервоаре, утоварне и истоварне инсталације у малопродајним објектима.
	Члан 2.
	Техничким мерама и захтевима из члана 1. овог правилника обезбеђује се смањивање загађења ваздуха од емисија испарљивих органских једињења насталих као резултат складиштења бензина и његовог транспорта од једног терминала до другог или од терминала до бензинске станице (фаза I сакупљања бензинских пара), као и смањење количине емитованих бензинских пара у атмосферу током допуне моторних возила горивом на бензинским станицама (фаза II сакупљања бензинских пара).
	Значење израза
	Члан 3. 
	Поједини изрази употребљени у овом правилнику имају следеће значење:
	1) бензин (у смислу овог правилника) је сваки дериват нафте, са или без адитива, који има притисак испаравања (напон паре) од 27,6 kPa или више, укључујући и моторни бензин који се употребљава као гориво, осим течног нафтног гаса (ТНГ);
	2) бензинске паре су сва гасовита једињења која испаравају из бензина;
	3) ефикасност задржавања бензинских пара је количина прикупљених бензинских пара у систему фазе II сакупљања бензинских пара у односу на количину бензинских пара која би се иначе емитовала у атмосферу у одсуству таквог система и изражава се у процентима;
	4) јединица (уређај) за сакупљање бензинских пара је опрема намењена за сакупљање бензина из паре укључујући сваки систем тампон резервоара на терминалу;
	5) нови резервоар за складиштење бензина, постројење за утакање, бензинска станица и покретни резервоар је сваки резервоар, постројење, бензинска станица и покретни резервоар који је пуштен у рад после дана ступања на снагу овог правилника;
	6) однос пара/течност је однос запремине на атмосферском притиску бензинске паре која пролази кроз фазу II система сакупљања бензинских пара на утакачкој руци и запремине бензина који је источен;
	7) пловило је брод, технички пловни објекат, јахта, чамац, пловеће тело, плутајући објекат, пловило које обавља риболов и други објекат који је оспособљен и који учествује у пловидби, које мора да има сертификат о одобрењу за брод у складу са Европским споразумом о међународном транспорту опасног терета на унутрашњим пловним путевима (АDN) и другим прописима којима се уређује транспорт опасног терета.
	Не односи се на: путнички брод, трајект, јахту, јавно пловило, ватрогасно спасилачко пловило, санитетско пловило, пловило које обавља риболов, ратни брод и пловеће тело;
	8) покретни резервоар је сваки резервоар (ауто-цистерна, вагон-цистерна или пловило) који се превози друмом, железницом или пловним путевима а користи се за пренос бензина од једног терминала до другог или од терминала до бензинске станице;
	9) постојећи резервоар за складиштење бензина, постројење за утакање, бензинска станица и покретни резервоар је сваки резервоар, постројење, бензинска станица и покретни резервоар који је пуштен у рад до дана ступања на снагу овог правилника;
	10) постројење за утакање је сваки објекат на терминалу из којег се бензин може преточити у покретне резервоаре. Постројења за утакање покретних резервоара опремљена су са једним или више претакачких места;
	11) претакачко место је свака конструкција са опремом на терминалу намењена за претакање бензина у покретне резервоаре у било ком тренутку; 
	
	12) привремено складиштење парe је складиштење паре у резервоар са фиксним кровом на терминалу до каснијег превоза и сакупљања на другом терминалу. Пребацивање паре из једног резервоара за складиштење у други на истом терминалу не представља привремено складиштење паре у смислу овог правилника;
	13) проток је највећа укупна годишња количина бензина уточена из резервоара за складиштење на терминалу или из бензинске станице у покретне резервоаре током претходне три године (фаза I сакупљања бензинских пара), као и укупна годишња количина бензина преточеног из покретних резервоара у бензинску станицу (фаза II сакупљања бензинских пара), при чему се као референтна година узима година ступања на снагу овог правилника;
	14) резервоар за складиштење бензина је сваки стабилни резервоар на терминалу који се користи за складиштење бензина;
	15) систем фазе II сакупљања бензинских пара је опрема намењена за сакупљање бензинске паре која је ослобођена из резервоара моторних возила током њихове допуне на бензинској станици, и која преноси паре бензина у резервоар за складиштење на бензинској станици или је враћа у пумпни аутомат за истакање ради даље продаје; 
	
	16) станица за снабдевање возила моторним и другим горивима (у даљем тексту бензинска станица) је свако постројење у коме се бензин дистрибуира из стабилних складишних резервоара у резервоаре за гориво моторних возила; 
	
	17) терминал је сваки објекат који се користи за складиштење и утакање бензина у покретне резервоаре укључујући све резервоаре за складиштење на локацији објекта;
	18) циљна референтна вредност је препоручена вредност емисионог фактора (изражена у масеним процентима) за свеобухватну процену прикладности техничких мера наведених у Прилозима овог правилника и не представља граничну вредност емисија према којој се мери рад појединих резервоара, терминала и бензинских станица.
	II. РЕЗЕРВОАРИ ЗА СКЛАДИШТЕЊЕ БЕНЗИНА НА ТЕРМИНАЛИМА
	Члан 4. 
	Техничке мере које се примењују приликом изградње и руковања резервоарима за складиштење бензина на терминалима садржане су у Прилогу 1 – Захтеви за резервоаре за складиштење бензина на терминалима, који је одштампан уз овај правилник и чини његов саставни део, тако да се смањује укупни годишњи губитак бензина који настаје због утакања и складиштења бензина на сваком резервоару за складиштење на терминалима испод циљне референтне вредности од 0,01 % протока бензина.
	III. УТАКАЊЕ И ИСТАКАЊЕ ПОКРЕТНИХ РЕЗЕРВОАРА НА ТЕРМИНАЛИМА
	Члан 5. 
	Техничке мере које се примењују приликом изградње и руковања опремом за утакање и истакање покретних резервоара бензином на терминалима садржане су у Прилогу 2 – Захтеви за постројења за утакање и истакање на терминалима, који је одштампан уз овај правилник и чини његов саставни део, тако да се смањује укупни годишњи губитак бензина који настаје због утакања и истакања покретних резервоара на терминалима испод циљне референтне вредности од 0,005 % протока бензина.
	Члан 6.
	Терминали са постројењима за утакање ауто-цистерни опремају се најмање са једним претакачким местом у складу са условима техничких мера за опрему за доње пуњење наведеним у Прилогу 3 – Техничке мере за доње пуњење, прикупљање паре и заштиту ауто-цистерни од препуњења, који је одштампан уз овај правилник и чини његов саставни део.
	Спецификације (услови техничких мера) се испитују у редовним временским размацима и по потреби ревидирају.
	Члан 7.
	Захтеви за опрему за доње пуњење из Прилога 3 примењују се на све ауто-цистерне које се пуне на претакачком месту на свим терминалима осим оних изузетих према одредбама члана 8. овог правилника. 
	
	Члан 8.
	Изузетно, мере из чл. 5, 6. и 7. овог правилника не примењују се на постојеће терминале са протоком мањим од 10 000 t годишње.
	IV. ПОКРЕТНИ РЕЗЕРВОАРИ
	Члан 9.
	Покретни резервоари који се граде у складу са прописима из члана 2. став 2. Закона о транспорту опасног терета („Службени гласник РС”, бр. 88/10) треба да задовољавају следеће захтеве:
	1) да се преостале паре задржавају у резервоару након истакања бензина;
	2) да се покретни резервоари који достављају бензин на бензинске станице и терминале граде и да се са њима рукује тако да се повратне паре из резервоара за складиштење на бензинским станицама или терминалима прихвате и задрже. Ови захтеви се односе и на вагон-цистерне само ако достављају бензин на бензинске станице или терминале где се користи привремено складиштење паре.
	3) да се паре у покретним резервоарима из тач. 1) и 2) овог става задржавају у покретном резервоару током истакања на терминалу, изузев пара испуштених кроз одушни вентил. 
	
	У случајевима када се покретни резервоар након истакања бензина користи за друге производе осим бензина а привремено складиштење или коришћење уређаја за сакупљање паре није могуће, допуштено је испуштање паре на подручјима где емисије неће значајно штетити животној средини или здрављу људи. 
	
	Мере из ст. 1. и 2. овог члана, односе се и на постојеће ауто-цистерне ако су накнадно прилагођене за доње пуњење у складу са Прилогом III овог правилника. 
	
	У оквиру редовне контроле покретних резервоара, која се спроводи у 
	складу са прописима из члана 2. став 2. Закона о транспорту опасног терета, 
	обавезно се проверава и исправност одушних вентила на свим покретним 
	резервоарима, као и непропустљивост паре на ауто-цистернама.*
	*Службени гласник РС, број 25/2012
	Члан 10. 
	Изузетно, захтеви и мере из члана 9. став 1. тач. 1), 2) и 3) и става 2. овог правилника не примењују се на губитке паре као последица мерења количине бензина помоћу урањајуће мерне летве. 
	
	V. ПУЊЕЊЕ РЕЗЕРВОАРА ЗА СКЛАДИШТЕЊЕ БЕНЗИНА НА БЕНЗИНСКИМ СТАНИЦАМА
	Члан 11.
	Техничке мере које се примењују приликом изградње и руковања опремом за пуњење и складиштење бензина садржане су у Прилога 4 – Захтеви за постројења за утакање и резервоаре за складиштење бензина на бензинским станицама и терминалима где се обавља привремено складиштење паре, који је одштампан уз овај правилник и чини његов саставни део, тако да се смањи укупни годишњи губитак бензина који настаје из пуњења резервоара за складиштење на бензинским станицама до испод циљне референтне вредности од 0,01 % протока бензина.
	Члан 12.
	Изузетно, мере из члана 11. овог правилника не примењују се на бензинске станице са годишњим протоком бензина мањим од 100 
	m3.
	Члан 13.
	За бензинске станице које имају годишњи проток мањи од 500 m3 годишње, допуштено је одступање од мера из члана 11. овог правилника на подручјима где емисије паре неће значајно штетити животној средини или здрављу људи.
	VI. БЕНЗИНСКЕ СТАНИЦЕ 
	Члан 14. 
	Свака нова бензинска станица се опрема системом фазе II сакупљања бензинских пара уколико је њен:
	1) стварни или планирани проток већи од 500 m3 годишње или 
	2) стварни или планирани проток већи од 100 m3 годишње, а она смештена у оквиру трајно насељених места или радних области. 
	
	Свака постојећа бензинска станица која се значајно преуређује (реконструише) опрема се системом фазе II сакупљања бензинских пара у току тог реновирања, уколико је њен:
	1) стварни или планирани проток већи од 500 m3 годишње или 
	2) стварни или планирани проток већи од 100 m3 годишње, а она смештена у оквиру трајно насељених места или радних области.
	Свака постојећа бензинска станица са протоком већим од 3000 m3 годишње опрема се системом фазе II сакупљања бензинских пара. 
	
	Мере из ст. 1, 2. и 3. не примењују се на бензинске станице чија је употреба везана искључиво за производњу и испоруку нових моторних возила.
	Члан 15. 
	Бензинска станица мора бити опремљена системом за сакупљање паре тако да се сва пара издвојена из резервоара возила током његове допуне бензином прикупља путем система за сакупљање паре у складу са најбоље доступним техникама и враћа у резервоар за складиштење на бензинској станици.
	Ефикасност задржавања бензинских пара система фазе II сакупљања бензинских пара је једнака или већа од 85 %. 
	
	Код система фазе II сакупљања бензинских пара, када се сакупљена бензинска пара преноси у резервоар за складиштење на бензинским станицама, однос пара/течност је најмање 0,95 и не сме прећи 1,05.
	Члан 16.
	Систем сакупљања бензинске паре са активним системом мора бити постављен и њиме се рукује тако да се обезбеди:
	1) да ваздух из уређаја у оквиру пумпног аутомата за истакање бензина не сме ући у цев за сакупљање паре;
	2) да се током сакупљања паре кроз систем сакупљања паре и прикључне уређаје не сме емитовати бензинска пара у атмосферу (осим испуштања из безбедносних разлога);
	3) да рад система за сакупљање паре трајно прати аутоматски контролни систем за мониторинг који испуњава минималне захтеве прописане чланом 17. овог правилника.
	Члан 17.
	Минимални захтеви које мора да испуњава аутоматски контролни систем мониторинга су:
	1) да аутоматски одређује грешке у раду система за сакупљање паре и запосленима сигнализира уочене грешке;
	2) да аутоматски прекида проток горива услед грешака у раду система за сакупљање паре које су сигнализиране запосленима више од 72 h;
	3) да одређује грешке у могућности самосталног рада и запосленима аутоматски сигнализира уочене грешке;
	4) да аутоматски прекида проток горива услед грешака у могућности самосталног рада које су сигнализиране запосленима више од 2 h.
	Грешка у раду система за сакупљање паре постоји уколико резултати аутоматског праћења процеса допуне покажу да је однос запремине сакупљене смеше бензин/ваздух и количине бензина који је допуњен (просек током процеса допуне) пао испод 85% или прекорачио 115% у случају 10 узастопних процеса допуне. У обзир се узимају само процеси допуне који трају 20 s или више, са протоком горива од 25 l/min или више.
	Члан 18.
	Пасивни систем за сакупљање бензинске паре чини гумено црево са славином за истакање код кога се мора остварити непропустљив пренос горива до резервоара возила.
	У гуменом цреву из става 1. овог члана мора бити обезбеђен слободан проток гаса у систему за сакупљање, са довољним отпором малог протока, као и контра притисак који не прелази највишу вредност коју је прописао произвођач.
	Гумена црева за сакупљање која повезују пумпни аутомат за истакање и резервоар за складиштење морају имати константан опадајући градијент од најмање 1%, а унутрашњи прстенови не смеју имати фисуре (пукотине), рупе или друга оштећења која би могла проузроковати цурење.
	Члан 19.
	Ефикасност задржавања бензинских пара система фазе II сакупљања бензинских пара при раду испитује се провером односа пара/течност у симулираним условима протока бензина у складу са чланом 15. став 3. или применом друге одговарајуће методологије, ако је уграђен: 
	
	1) активни систем са аутоматским системом мониторинга, најмање једном у две године;
	2) брисана је (види члан 2. Правилника - 25/2012-28)
	3) пасивни систем, једном у три месеца.
	Члан 20.
	Бензинска станица на којој је уграђен систем фазе II сакупљања бензинских пара обележава се, на или у близини пумпног аутомата за истакање бензина, ознаком, налепницом или другим обавештењем, ради информисања потрошача.
	Члан 21.
	Оператери су дужни да Агенцији за заштиту животне средине благовремено достављају податке о врсти и броју резервоара за складиштење бензина на терминалима и о бензинским станицама на обрасцима из Прилога 5 – Подаци о врсти и броју резервоара за складиштење бензина на терминалима и о бензинским станицама, који је одштампан уз овај правилник и чини његов саставни део, као и друге податке који су потребни за вођење информационог система квалитета ваздуха.
	VII. ЗАВРШНЕ ОДРЕДБЕ
	Члан 22.
	Овај правилник ступа на снагу осмог дана од дана објављивања у „Службеном 
	гласнику Републике Србије”, а примењује се од 1. јануара 2013. године, а 
	одредбе члана 4. за постојеће резервоаре за складиштење, чл. 5. и 6. за 
	постојећа постројења за утакање* и истакање** на терминалима, члана 7. за све 
	ауто-цистерне на које се односе захтеви из Прилога 3, члана 9. за постојеће 
	покретне резервоаре, члана 11. за опрему за пуњење и складиштење бензина на 
	постојећим бензинским станицама и члана 14. став 3. за постојеће бензинске 
	станице са протоком већим од 3000 m3 
	годишње, почињу да се примењују од 1. јануара 2020. године.*  
	
	*Службени гласник РС, број 25/2012
	**Службени 
	гласник РС, број 48/2012
	
	Број 110-00-225/2011-05
	У Београду, 29. децембра 2011. године
	Министар,
	др 
	Оливер Дулић, с.р. 
	
	ПРИЛОГ 1
	ЗАХТЕВИ ЗА РЕЗЕРВОАРЕ ЗА СКЛАДИШТЕЊЕ БЕНЗИНА НА ТЕРМИНАЛИМА
	1) Спољни зид и кров резервоара који се налазе изнад површине земље обојени су бојом са укупном топлотном рефлексијом од 70% или више. Квалитет премаза боје на резервоарима проверава се као део уобичајеног циклуса одржавања резервоара сваке три године.
	Ове одредбе се не односе на резервоаре повезане са уређајем за сакупљање бензинских пара који су у складу са захтевима из Прилога II, тачка 2.
	2) Резервоари са спољним пливајућим кровом опремљени су примарном заптивком како би се попунио прстенасти простор између зида резервоара и спољне периферије пливајућег крова, и секундарном заптивком изнад примарне. Заптивке су пројектоване тако да задрже 95% или више паре у односу на резервоар са фиксним кровом без контроле задржавања паре (тј. резервоар са фиксним кровом који има само вакум/притисак одушни вентил).
	3) Нови резервоари за складиштење бензина на терминалима код којих је обавезно коришћење уређаја за сакупљање паре у складу са Делом III (погледати Прилог II) овог правилника могу:
	– бити резервоари са фиксним кровом прикључени на јединицу (уређај) за сакупљање паре у складу са захтевима Прилога II за постројења за утакање и истакање на терминалима, или
	– имати спољни или унутрашњи пливајући кров са примарном и секундарном заптивком ради испуњења захтева из тачке 2.
	4) Постојећи резервоари са фиксним кровом могу:
	– бити прикључени на јединицу (уређај) за сакупљање паре у складу са захтевима Прилога II за постројења за пуњење и пражњење на терминалима, или
	– имати унутрашњи пливајући кров са примарном заптивком који ће задржати 90% или више паре у односу на резервоар са фиксним кровом без контроле губитка паре.
	5) Захтеви за контролу садржаја паре из тач. 3) и 4) овог прилога не примењују се на резервоаре са фиксним кровом у којима је дозвољено привремено складиштење паре у складу са Прилогом II, тачка 1.
	
	ПРИЛОГ 2
	ЗАХТЕВИ ЗА ПОСТРОЈЕЊА ЗА УТАКАЊЕ И ИСТАКАЊЕ НА ТЕРМИНАЛИМА
	1) Паре испуштене приликом пуњења покретних резервоара се сакупљају и усмеравају кроз непропусни прикључни цевовод до јединице (уређаја) за сакупљање паре ради њихове обнове на терминалима;
	Ове одредбе се не односе на резервоаре са горњим пуњењем све док је такав систем пуњења одобрен.
	На терминалима где се обавља претакање бензина у пловила примењују се одредбе Европског споразума о међународном транспорту опасног терета унутрашњим пловним путевима (ADN). На тим терминалима уређај за сакупљање паре може се заменити уређајем за спаљивање паре ако сакупљање паре није безбедно или је технички неизводљиво због запремине повратних пара. Захтеви који се односе на емисије паре из јединице (уређаја) за сакупљање паре примењују се и на уређај за спаљивање паре.
	На терминалима са протоком бензина мањим од 25 000 t годишње, привремено складиштење паре може се користити уместо директног сакупљања паре на терминалу.
	2) Средња (просечна) часовна концентрација паре у испусту из уређаја за сакупљање паре не сме бити већа од 35 g/m3 (нормални m3), за било који час; 
	
	Мерења се обављају током трајања пуног радног дана, односно најмање 7h нормалног протока.
	Мерења се обављају континуално или појединачно у складу са прописом којим се уређује мерење емисије загађујућих материја у ваздух. Ако се мерења обављају појединачно, најмање четири мерења се обављају током једног часа. 
	
	Укупна грешка мерења услед опреме која се користи, референтног гаса и коришћене процедуре не сме прећи 10% мерне вредности. 
	
	Опрема која се користи мери концентрације у најмањој вредности од 3 g/m3 (нормални 
	m3).
	Поузданост резултата мерења је најмање 95% вредности мерења.
	3) Провера непропустљивости цеви постројења и прикључног цевовода се редовно обавља.
	4) Утакање на претакачком месту се прекида у случају пропуштања паре. 
	Опрема за овакве прекиде се поставља на претакачком месту.
	5) У случајевима када је дозвољено горње пуњење покретних резервоара, испуст утакачке руке је у близини дна покретног резервоара, како би се избегло прскање (запљускивање).
	
	ПРИЛОГ 3
	ТЕХНИЧКЕ МЕРЕ ЗА ДОЊЕ ПУЊЕЊЕ, ПРИКУПЉАЊЕ ПАРЕ И ЗАШТИТУ АУТО-ЦИСТЕРНИ ОД ПРЕПУЊЕЊА
	1. Прикључци
	а) Прикључак утакачке руке за течност је женског типа и одговара 101,6 mm (4-инчном) мушком адаптеру на возилу, као што је дефинисано у:
	– АРI препоручена пракса 1004, седмо издање, новембар 1988. година.
	Доње пуњење и сакупљање паре за МС-306 моторна возила цистерне (поглавље 2.1.1.1 – Тип адаптера који се користи за доње пуњење).
	б) Прикључак за сакупљање паре на утоварном мосту црева за сакупљање паре је избочина – жљеб прикључак женског типа који одговара 101,6 mm (4-инчном) избочина – жљеб мушком адаптеру на возилу, као што је дефинисано у:
	– АРI препоручена пракса 1004, седмо издање, новембар 1988. година.
	Доње пуњење и сакупљање паре за МС-306 моторна возила цистерне (поглавље 2.1.1.2 – Адаптер за сакупљање паре).
	2. Услови пуњења
	а) Нормална брзина утакања износи 2300 l/min (највише 2500 l/min) за једну утакачку руку.
	б) Када терминал ради пуним капацитетом, дозвољено је да систем за сакупљање паре на претакачком месту, укључујући и уређај за сакупљање паре, може да производи максимални противпритисак од 55 mbar, мерен на адаптеру за сакупљање паре на страни возила.
	в) Сва возила са доњим пуњењем која имају одобрење за тип возила за транспорт опасног терета имају идентификациону плочицу на којој је наведен максималан допуштен број утакачких руку које могу да раде истовремено а да је притом обезбеђено да нема ослобађања паре преко одељка Р и V вентила, када је максимални повратни притисак 55 mbar, као што је наведено у ставу б) ове тачке.
	3. Повезивање возила на уземљење и откривање препуњења
	Претакачко место је опремљено контролном јединицом за откривање препуњења, која кад је прикључена на возило даје поуздан сигнал којим се дозвољава утакање, под условом да ниједан сензор за откривање препуњења у одељку не открије висок ниво.
	а) Возило је повезано са контролном јединицом на претакачком месту преко пин 10 стандардног индустријског електричног прикључка. Мушки прикључак је монтиран на возило а женски прикључак је причвршћен за летећи вод спојен на контролну јединицу постављену на претакачком месту.
	б) Детектори високог нивоа на возилу су или двожични термисторски сензори, двожични оптички сензори, петожични оптички сензори или њима компатибилни еквиваленти, тако да се обезбеди систем који је сигуран и у случају грешке (напомена: термистори имају негативан температурни коефицијент).
	в) Контролна јединица на претакачком месту је погодна и за двожичне и за петожичне системе возила.
	г) Возило се повезује са претакачким местом заједничком повратном жицом сензора препуњења, која је прикључена на пин 10 мушки прикључак преко шасије возила. Пин 10 женски прикључак је прикључен на кућиште контролне јединице, која је прикључена на уземљење претакачког места.
	д) Сва возила са доњим пуњењем која имају одобрење за тип возила за транспорт опасног терета на себи имају идентификациону плочицу у складу са тачком 2. в) овог Прилога у којој је наведен тип инсталираних сензора за откривање препуњења (тј. двожични или петожични).
	4. Место прикључивања
	Уређаји за пуњење и уређаји за сакупљање паре на претакачком месту пројектовани су на основу општих одредби за прикључивање возила.
	а) Висина центра адаптера за течност је највише 1,4 m (неутоварено) и најмање 0,5 m (утоварено). Оптимална висина је између 0,7 и 1 m.
	б) Хоризонтални размак адаптера је најмање 0,25 m (оптимални минимални размак је 0,3 m).
	в) Сви адаптери за течност су смештени у кућиште дужине највише 2,5 m.
	г) Адаптер за сакупљање паре се поставља по могућности са десне стране адаптера за течност на висини највише 1,5 m (неутоварено) и најмање 0,5 m (утоварено).
	Прикључак уземљења и сигурносног система против препуњења се поставља са десне стране адаптера за течност и адаптера за сакупљање паре на висини највише 1,5 m (неутоварено) и најмање 0,5 m (утоварено).
	Сви наведени прикључци се смештају искључиво са једне стране возила.
	5. Сигурносни међуспојеви
	а) Уземљење/детекција препуњења
	Није дозвољено пуњење све док комбинована контролна јединица за уземљење /препуњење не да сигнал да је допуштено пуњење.
	У случају препуњења или губитка уземљења возила, контролна јединица на претакачком месту затвора регулациони вентил за пуњење на претакачком месту.
	б) Откривање сакупљања паре
	Није дозвољено пуњење све док црево за сакупљање паре није спојено са возилом и док није осигуран слободан пролаз истиснутих пара од возила према систему за сакупљање паре.
	
	ПРИЛОГ 4 
	ЗАХТЕВИ ЗА ПОСТРОЈЕЊА ЗА УТАКАЊЕ И РЕЗЕРВОАРЕ ЗА СКЛАДИШТЕЊЕ БЕНЗИНА НА БЕНЗИНСКИМ СТАНИЦАМА И ТЕРМИНАЛИМА ГДЕ СЕ ОБАВЉА ПРИВРЕМЕНО СКЛАДИШТЕЊЕ ПАРЕ
	Паре испуштене приликом утакања бензина у резервоаре за складиштење на бензинским станицама и резервоаре са фиксним кровом који се користе за привремено складиштење паре враћају се у покретни резервоар преко непропусног прикључног цевовода.
	Претакање бензина не сме се обављати ако сви потребни уређаји и опрема нису у функцији или не раде исправно и поуздано.
	
	ПРИЛОГ 5 
	ПОДАЦИ О ВРСТИ И БРОЈУ РЕЗЕРВОАРА ЗА СКЛАДИШТЕЊЕ БЕНЗИНА НА ТЕРМИНАЛИМА И О БЕНЗИНСКИМ СТАНИЦАМА 
	
	ОБРАЗАЦ А
	ТЕРМИНАЛИ
	
		
			
				
				Редни број у евиденцији: *
				
				
			
			
				
				Датум уписа у евиденцију:*
				
				
			
			
				
				
				
			
			
				
				Назив компаније:
				
				
			
			
				
				Седиште терминала (адреса, телефон/факс): 
				
				
			
			
				
				Проток - највећа укупна годишња количина уточеног бензина током претходне три године (t/години):
				
				
				
			
			
				
				1. Резервоари са фиксним кровом
				
				
			
			
				
				Број:
				
				
			
			
				
				Максимални пречник:
				
				
			
			
				
				Максимална запремина:
				
				
			
			
				
				Опремљени са вакуум/притисак одушним вентилом (да/не/делимично):
				
				
				
			
			
				
				Спољни зид и кров у боји са укупном топлотном рефлексијом од 70% или више (крем, крем бела или алу сребрна):
				
				
			
			
				
				Повезано са јединицом (уређајем) за сакупљање паре (да/не):
				
				
			
			
				
				2. Резервоари са пливајућим кровом
				
				
			
			
				
				Број:
				
			
			
				
				Максимални пречник:
				
			
			
				
				Максимална запремина:
				
			
			
				
				Тип заптивања (Ј=једноструко; Д=двоструко; Т=троструко;):
				
				
			
			
				
				Спољни зид и кров у боји са укупном топлотном рефлексијом од 70% или више (крем, крем бела или алу сребрна):
				
				
			
			
				
				3. Постројења за утакање и истакање на терминалима
				
			
			
				
				Тип постројења за утакање на терминалу, навести: А = ауто-цистерна; В = вагон-цистерна; П = пловило;
				
				
			
			
				
				Испарења током пуњења покретних резервоара која су усмерена на сакупљање паре (да/не), уколико је да, навести: А = ауто-цистерна; В = вагон-цистерна; П = пловило;
				
				
			
			
				
				Пуњење ауто-цистерни: горње, доње или оба (Г/Д/оба): 
				
				
			
			
				
				
			
		
	
	* Попуњава Агенција за заштиту животне средине.
	
	
		
			
				
				Место и датум:
				
				M.P
				
				Податке унео:
			
		
	
	
	ОБРАЗАЦ Б
	БЕНЗИНСКЕ СТАНИЦЕ
	
		
			
				
				Редни број у евиденцији: *
				
				
			
			
				
				Датум уписа у евиденцију:*
				
				
			
			
				
				
				
				
			
			
				
				Назив бензинске станице:
				
				
			
			
				
				Седиште бензинске станице (адреса, телефон/факс): 
				
				
			
			
				
				Датум изградње / издавања дозволе за рад:
				
				
			
			
				
				Проток (m3/години):
				
				
			
			
				
				Смештена у оквиру трајно насељених места или радних области (да/не):
				
				
				
			
			
				
				Утакање у резервоар за складиштење бензина на бензинској станици: паре враћене у покретни резервоар за складиштење кроз непропусни прикључни цевовод (да/не)
				
				
				
			
			
				
				Пуњење возила бензином: уграђен систем за сакупљање бензинских пара (да/не):
				
				
				
			
			
				
				Уколико је да (активан/пасиван или друго):
				
			
			
				
				Пуњење возила: уграђен аутоматски систем мониторинга за сакупљање паре (да/не)
				
				
			
		
	
	* Попуњава Агенција за заштиту животне средине.
	
	
		
			
				
				Место и датум:
				
				M.P
				
				Податке унео:
			
		
	

