

На основу члана 45. став 5. тач. 1) и 2) Закона о амбалажи и амбалажном отпаду („Службени гласник РС”, број 36/09),
Министар животне средине и просторног планирања доноси

ПРАВИЛНИК 
о хемикалијама за које је произвођач или увозник дужан да утврди кауцију за појединачну амбалажу у коју је смештена та хемикалија и о висини кауције за одређену амбалажу према врсти амбалаже или хемикалије која је у њу смештена 
"Службени гласник РС", број 99 од 27. децембра 2010.

Члан 1.
Овим правилником прописује се за које хемикалије је произвођач или увозник дужан да утврди кауцију за појединачну амбалажу у коју је смештена та хемикалија и висина кауције за одређену амбалажу зависно од врсте амбалаже или хемикалије која је у њу смештена. 
Члан 2.
Произвођач или увозник хемикалија утврђује кауцију за појединачну амбалажу у коју су смештене хемикалије, осим за амбалажу из члана 3. oвог правилника у коју је смештена одређена опасна хемикалија, и то:
1) амбалажу која након пражњења има карактер опасног отпада;
2) амбалажу паковања које садржи хемикалију у номиналној количини једнакој или већој од 50 килограма или литара. 
Члан 3.
За појединачну амбалажу у коју је смештена одређена опасна хемикалија у номиналној количини једнакој или већој од 50 килограма или литара, висина кауције износи 30% од цене одређене опасне хемикалије која је у њу смештена.
Одређене опасне хемикалије из става 1. овог члана јесу хемикалије које су у складу са прописима којима се уређује класификација, паковање и обележавање хемикалија класификоване у најмање једну од класа опасности које су дате у Прилогу – Класе опасности одређених опасних хемикалија, који је одштампан уз овај правилник и чини његов саставни део.
Одредба става 1. овог члана примењује се и на амбалажу хемикалија које су разврстане у прву групу отрова у складу са прописима којима се уређује разврставање отрова групе.
Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-229/2010-05 
У Београду, 17. децембра 2010. године
Министар, 
др Оливер Дулић, с.р.

