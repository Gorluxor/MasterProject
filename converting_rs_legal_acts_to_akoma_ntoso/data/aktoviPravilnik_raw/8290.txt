


	
	Zakon



	
			На основу члана 124. став 9. Закона о ветеринарству („Службени гласник РС”, бр. 91/05, 30/10 и 93/12),
			Министар пољопривреде, шумарства и водопривреде доноси
			ПРАВИЛНИК
			о условима за некомерцијално кретање кућних љубимаца за које није потребно решење за увоз и транзит, као и о изгледу и садржини обрасца уверења (сертификата) за те пошиљке
			"Службени гласник РС", број 20 од 22. марта 2019.
			1. Уводне одредбе
			Члан 1.
			Овим правилником ближе се прописују услови за некомерцијално кретање кућних љубимаца за које није потребно решење за увоз и транзит, као и изглед и садржина обрасца уверења (сертификата) за те пошиљке.
			Члан 2.
			Одредбе овог правилника односе се на следеће врсте кућних љубимаца, и то на:
			1) псе (canis lupus familiaris), мачке (felis silvestris catus) и крзнашице (mustela putorius furo);
			2) бескичмењаке (изузев пчела и бумбара и ракова), украсне тропске рибице, водоземце, гмизавце, птице (све врсте птица, изузев живине) и сисаре (глодари и домаћи кунићи изузев оних намењених за производњу хране (лагоморфи)).
			Oдредбе овог правилника не односе се на кућне љубимце из става 1. овог члана који су уносе са подручја земаља које нису наведене у Листи земаља која је дата у Прилогу 1, који је одштампан уз овај правилник и чини његов саставни део (у даљем тексту: Прилог 1) и Листи земаља која је дата у Прилогу 2, који је одштампан уз овај правилник и чини његов саставни део (у даљем тексту: Прилог 2) и који:
			1) имају мање од 12 недеља и нису вакцинисани против беснила; или
			2) имају између 12 и 16 недеља и вакцинисани су против беснила, али не испуњавају услове о исправности вакцинације против беснила који су дати у Прилогу 3 – Услови у погледу вакцинације против беснила, који је одштампан уз овај правилник и чини његов саставни део (у даљем тексту Прилог 3).
			Члан 3.
			Поједини изрази употребљени у овом правилнику имају следеће значење:
			1) некомерцијално кретање јесте свако премештање кућних љубимаца које нема за циљ продају или промену власништва кућног љубимца;
			2) овлашћено лице јесте било које физичко лице које је власник писмено овластио за некомерцијално кретање кућних љубимаца у име власника;
			3) пасош је идентификациони документ који прати пса или мачку од рођења до угинућа;
			4) документациони преглед јесте провера докумената који прате кућног љубимца;
			5) идентификациони преглед јесте провера доследности између пасоша и кућног љубимца и ако је могуће провера да ли је животиња обележена у складу са прописом;
			6) улазна тачка за путнике јесте гранични прелаз утврђен у складу са прописима којима се уређују гранични прелази;
			7) надлежни орган јесте министарство надлежно за послове ветеринарства (у даљем тексту: министарство).
			2. Услови за некомерцијално кретање кућних љубимаца за које није потребно решење за увоз и транзит
			Члан 4.
			Некомерцијално кретање кућних љубимаца за које није потребно решење за увоз и транзит врши се у складу са прописима којима се уређује ветеринарство и ако су испуњени услови прописани овим правилником.
			Члан 5.
			Највећи број кућних љубимаца из члана 2. став 1. тачка 1) овог правилника који могу бити у пратњи власника или овлашћеног лица током појединачног некомерцијалног кретања не сме прелазити пет.
			Изузетно од става 1. овог члана, број кућних љубимаца може прелазити пет ако су испуњени следећи услови, и то ако:
			1) се некомерцијално кретање кућних љубимаца врши за потребе учешћа на такмичењима, изложбама или спортским догађајима или за тренинг у сврху таквих догађаја;
			2) је власник или овлашћено лице доставио писани доказ да су кућни љубимци пријављени за учешћа у догађајима из става 2. тачка 1) овог члана или пријављени при организацији која организује такав догађај;
			3) кућни љубимци имају више од шест месеци.
			Када је број кућних љубимаца већи од броја кућних љубимаца прописаног у ставу 1. овог члана, а нису испуњени услови из става 2. овог члана, поступа се у складу са прописима којима се уређује ветеринарство.
			Члан 6.
			Унос кућних љубимаца врши се на улазним тачкама за путнике у складу са прописима којима се уређује ветеринарство. 
			3. Услови за некомерцијално кретање кућних љубимаца који се уносе из појединих земаља
			Члан 7.
			Кућни љубимци из члана 2. став 1. тачка 1) овог правилника могу да се уносе са подручја:
			1) земаља наведених у Прилогу 1 овог правилника;
			2) земаља наведених у Прилог 2 овог правилника;
			3) земаља које нису наведене у Прилогу 1 овог правилника и Прилогу 2 овог правилника.
			а) Услови за некомерцијално кретање кућних љубимаца који се уносе са подручја земаља из Прилога 1 
			Члан 8.
			За некомерцијално кретање кућних љубимаца из члана 2. став 1. тачка 1) овог правилника која се уносе са подручја земаља из Прилога 1 овог правилника, треба да буду испуњени следећи услови:
			1) да су кућни љубимци обележени на прописан начин;
			2) да су кућни љубимци вакцинисани против беснила у складу са условима у погледу вакцинације против беснила који су дати у Прилогу 3 овог правилника;
			3) да кућни љубимци задовољавају све превентивне мере потребне за заштиту јавног здравља и здравља кућних љубимаца ради контроле болести или инфекција које нису беснило, а које би се могле раширити због премештања тих истих кућних љубимаца, у складу са прописима којима се уређује ветеринарство;
			4) да кућне љубимце прати исправно попуњен пасош издат од овлашћеног ветеринара одређене земље.
			Члан 9.
			Изузетно од члана 8. тачка 2) овог правилника, може се одобрити некомерцијално кретање кућних љубимаца из члана 2. став 1. тачка 1) овог правилника, који:
			1) имају мање од 12 недеља и нису вакцинисани против беснила; или
			2) имају између 12 и 16 недеља и вакцинисани су против беснила, али не испуњавају услове о исправности вакцинације из Прилога 3 овог правилника.
			Некомерцијално кретање из става 1. oвог члана може се одобрити само ако:
			1) власник или овлашћено лице доставе потписану изјаву да кућни љубимци од рођења до тренутка некомерцијалног кретања нису имали никакав контакт са дивљим животињама пријемчивим на беснило; или
			2) су кућни љубимци у пратњи своје мајке од које су још увек зависни, а из пасоша који прати мајку може се утврдити да је пре њиховог рођења мајка вакцинисaнa против беснила у складу са условима у погледу вакцинације из Прилога 3 овог правилника.
			Изјава из става 2. тачка 1) овог члана дата је у Прилогу 5 – Изјава, који је одштампан уз овај правилник и чини његов саставни део (у даљем тексту: Прилог 5). 
			б) Услови за некомерцијално кретање кућних љубимаца који се уносе са подручја земаља из Прилога 2 
			Члан 10.
			За некомерцијално кретање кућних љубимаца из члана 2. став 1. тачка 1) овог правилника који се уносе са подручја земаља из Прилога 2 овог правилника, треба да буду испуњени следећи услови:
			1) да су кућни љубимци обележени на прописан начин;
			2) да су кућни љубимци вакцинисани против беснила у складу са условима у погледу вакцинације против беснила из Прилога 3 овог правилника;
			3) да задовољавају све превентивне мере потребне за заштиту јавног здравља и здравља кућних љубимаца ради контроле болести или инфекција које нису беснило, а које би се могле раширити због премештања тих истих кућних љубимаца у складу са прописима којима се уређује ветеринарство;
			4) да су праћени исправно попуњеним обрасцем уверења (сертификат) из члана 15. став 1. тачка 1) овог правилника, који је издат од стране овлашћеног ветеринара и оверен од надлежног органа одређене земље.
			Члан 11.
			Изузетно од члана 10. тачка 2) овог правилника, може се одобрити некомерцијално кретање кућних љубимаца из члана 2. став 1. тачка 1) овог правилника са подручја земаља наведених у Прилогу 2 овог правилника, који:
			1) имају мање од 12 недеља и нису вакцинисани против беснила; или
			2) имају између 12 и 16 недеља и вакцинисани су против беснила, али не испуњавају услове о исправности вакцинације из Прилога 3 овог правилника.
			Некомерцијално кретање из става 1. oвог члана може се одобрити само ако:
			1) власник или овлашћенo лице доставе потписану изјаву да кућни љубимци од рођења до тренутка некомерцијалног кретања нису имали никакав контакт са дивљим животињама пријемчивим на беснило; или
			2) су кућни љубимци у пратњи своје мајке од које су још увек зависни, а из пасоша који прати мајку може се утврдити да је пре њиховог рођења мајка примила вакцину против беснила која је у складу са условима о исправности вакцине из Прилога 3. овог правилника.
			Изјава из става 2. тачка 1) овог члана дата је у Прилогу 5 овог правилника. 
			в) Услови за некомерцијално кретање кућних љубимаца који се уносе са подручја земаља које нису наведене у Прилогу 1 и Прилогу 2 
			Члан 12.
			За некомерцијално кретање кућних љубимаца из члана 2. став 1. тачка 1) овог правилника који се уносе са подручја земаља које нису наведене у Прилогу 1 овог правилника и Прилогу 2 овог правилника, треба да буду испуњени следећи услови:
			1) да су кућни љубимци обележени на прописан начин;
			2) да су кућни љубимци вакцинисани против беснила у складу са условима у погледу вакцинације против беснила из Прилога 3 овог правилника;
			3) да задовољавају све превентивне мере потребне за заштиту јавног здравља и здравља кућних љубимаца ради контроле болести или инфекција које нису беснило, а које би се могле раширити због премештања тих истих кућних љубимаца у складу са прописима којим се уређује ветеринарство;
			4) да су праћени исправно попуњеним обрасцем уверења (сертификат) из члана 15. став 1. тачка 1) овог правилника, који је издат од стране овлашћеног ветеринара и оверен од надлежног органа одређене земље;
			5) да су кућни љубимци били подвргнути тесту титрације антитела против беснила у складу са условима у погледу обављања теста титрације који су дати у Прилогу 4 – Услови у погледу обављања теста титрације антитела на беснило, који је одштампан уз овај правилник и чини његов саставни део.
			Члан 13.
			Уколико кућни љубимци из члана 2. став 1. тачка 1) овог правилника долазе са подручја земаља из Прилога 1 овог правилника и Прилога 2 овог правилника и за које у складу са овим правилником није неопходан тест титрације антитела, а у провозу су кроз земљу која није наведена у Прилогу 1 овог правилника и Прилогу 2 овог правилника, власник или овлашћено лице треба да достави потписану изјаву да током таквог провоза кућни љубимци нису били у контакту са животињама пријемчивим на беснило и да су били затворени унутар превозног средства или унутар подручја међународног аеродрома.
			Изјава из става 1. овог члана дата је у Прилогу 6 – Изјава, који је одштампан уз овај правилник и чини његов саставни део (у даљем тексту: Прилог 6). 
			г) Услови за некомерцијално кретање осталих кућних љубимаца 
			Члан 14.
			За некомерцијално кретање кућних љубимаца из члана 2. став 1. тачка 2) овог правилника треба да буду испуњени следећи услови:
			1) да су обележени или описани на прописан начин;
			2) да кућни љубимци задовољавају све превентивне мере потребне за заштиту јавног здравља и здравља кућних љубимаца ради контроле болести или инфекција које нису беснило, а које би се могле раширити због премештања тих истих кућних љубимаца у складу са прописима којима се уређује ветеринарство;
			3) да су праћени исправно попуњеним обрасцем уверења (сертификат) из члана 15. став 2. овог правилника, који је издат од стране овлашћеног ветеринара и оверен од надлежног органа одређене земље.
			4. Изглед и садржина обрасца уверења (сертификата) за кућне љубимце
			Члан 15.
			Изглед и садржина обрасца уверења (сертификата) за кућне љубимце из члана 2. став 1. тачка 1) овог правилника прописани су у зависности од услова за некомерцијално кретање тих кућних љубимаца прописаних овим правилником, то јест од земље порекла, односно да ли се земља налази у Прилогу 1 овог правилника или у Прилогу 2 овог правилника, врсте и броја кућних љубимаца и врсте некомерцијалног кретања кућних љубимаца и дати су у:
			1) Прилогу 7 – Сертификат о здрављу животиња за некомерцијално кретање паса, мачака или крзнашица у Републику Србију, који је одштампан уз овај правилник и чини његов саставни део;
			2) Прилогу 8 – Здравствени сертификат за увоз паса, мачака и крзнашица, који је одштампан уз овај правилник и чини његов саставни део.
			Изглед и садржина обрасца уверења (сертификата) за кућне љубимце из члана 2. став 1. тачка 2) овог правилника прописани су у зависности од услова за некомерцијално кретање тих кућних љубимаца прописаних овим правилником, од врсте и броја кућних љубимаца и дати су у:
			1) Прилогу 9 – Ветеринарски сертификат за некомерцијално кретање кућних љубимаца – птица, који је одштампан уз овај правилник и чини његов саставни део;
			2) Прилогу 10 – Ветеринарски сертификат за некомерцијално кретање кућних љубимаца: бескичмењака (изузев пчела и бумбара и ракова), украсних тропских рибица, водоземаца, гмизаваца и сисара (глодара и домаћих кунића), који је одштампан уз овај правилник и чини његов саставни део.
			5. Завршне одредбе
			Члан 16.
			Даном ступања на снагу овог правилника престаје да важи Правилник o условима за некомерцијално кретање кућних љубимаца за које није потребно решење за увоз и транзит, као и о изгледу и садржини обрасца уверења (сертификата) за те пошиљке („Службени гласник РС”, бр. 11/11, 60/14 и 65/14 – исправка).
			Члан 17.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-133/2018-09
			У Београду, 7. марта 2019. године
			Министар,
			Бранислав Недимовић, с.р.
			Прилози
			Прилог 1 
			- Листа земаља
			Прилог 2 
			- Листа земаља
			Прилог 3 
			- Услови у погледу вакцинације против беснила
			Прилог 4 
			- Услови у погледу обављања теста титрације антитела на беснило
			
			Прилог 
			5 - Изјава
			
			Прилог 
			6 - Изјава
			Прилог 
			7 – Сертификат о здрављу животиња за некомерцијално кретање паса, 
			мачака или крзнашица у Републику Србију
			Прилог 8 – Здравствени сертификат за увоз паса, мачака и крзнашица
			Прилог 
			9 – Ветеринарски сертификат за некомерцијално кретање кућних 
			љубимаца – птица
			Прилог 10 – Ветеринарски сертификат за некомерцијално кретање кућних љубимаца: бескичмењака (изузев пчела и бумбара и ракова), украсних тропских рибица, водоземаца, гмизаваца и сисара (глодара и домаћих кунића)
	

