




На
основу члана 9. став 2. Закона о санитарном надзору („Службени гласник РС”, број
125/04), 

Министар
здравља доноси



ПРАВИЛНИК

о општим санитарним условима
које морају да испуне објекти који подлежу санитарном надзору

„Службени гласник
РС”, број
47 од 2. јуна 2006.



Члан 1.

Овим правилником
прописују се општи санитарни услови који се морају обезбедити за сваки објекат који
подлеже санитарном надзору (у даљем тексту: објекат).

Члан 2.

Објекат
мора да се налази на простору:

1) који
омогућава повезивање објекта са спољним саобраћајницама;

2) на којем
објекат неће бити изложен природним штетним утицајима околине, као ни другим штетним
утицајима који потичу од објеката из непосредног окружења;

3) који
поседује довољну површину потребну за изградњу објекта и уређење њег овог непосредног
окружења, односно површину која одговара намени и капацитету објекта, као и броју
и величини пратећих објеката који су у саставу главног објекта;

4) који
омогућава прикључење објекта на постојеће мреже комуналне инфраструктуре или који
омогућава да се на други начин обезбеди редовно снабдевање објекта електричном енергијом
и довољном количином хигијенски исправне воде за пиће, као и одвод отпадних вода
и уклањање чврстих и других отпадних материја на хигијенски начин.

Члан 3.

Објекат
се не може налазити: 

1) на местима
на којима конфигурација земљишта и карактеристике терена (ниво подземних вода, плавност
терена, ружа ветрова и др.) могу штетно утицати на хигијенско стање у објекту;

2) поред
неуређених депонија, нехигијенских отворених канала, несанираних септичких јама,
као ни у близини других објеката који својим утицајем (испуштањем штетних материја,
отпадних вода, гасова, паре, дима, прашине и др.) могу штетно утицати на хигијенске
услове у објекту;

3) на местима
на којима би, због делатности која се у том објекту обавља, могао штетно утицати
на постојеће објекте у околини.

Члан 4.

У пословној,
стамбено-пословној згради и индивидуалној стамбеној згради (кућа), могу се налазити
сви објекти који подлежу санитарном надзору, под условом да се за те објекте могу
обезбедити општи санитарни услови прописани овим правилником и посебни санитарни
услови утврђени посебним прописима који се односе на те објекте.

Члан 5.

Објекат
мора да испуњава следеће услове:

1) да је
снабдевен хигијенски исправном водом за пиће;

2) да се
одвод отпадних вода, као и уклањање чврстих и других отпадних материја из објекта
врши на хигијенски начин;

3) да је
обезбеђено вештачко, а према могућностима и природно светло, као и природна, односно
вештачка вентилација и прописана, односно потребна температура ваздуха;

4) да је
уредан и чист, односно да се хигијенским мерама (уређивање, чишћење, прање, одржавање,
проветравање, дезинфекција, дезинсекција, дератизација и сл.), одржава хигијена
унутрашњег простора и просторија, постројења, уређаја, намештаја, опреме, прибора,
наменских превозних средстава и њихове опреме, и постиже уредно хигијенско стање
објекта и његовог непосредног окружења;

5) да су,
према врсти делатности у објекту, обезбеђене одговарајуће просторије, постројења,
уређаји, намештај, опрема, прибор и наменска превозна средства. 

Члан 6.

Објекат
се снабдева водом из система за јавно снабдевање становништва водом за пиће.

На локацијама
на којима не постоји систем за јавно снабдевање становништва водом за пиће, или
је постојећи систем недовољног капацитета, објекат се снабдева водом из сопственог
изворишта (посебан извор, сопствени бунар и сл.), на начин којим се за тај објекат
може обезбедити хигијенски исправна вода. 

У објекту
се мора обезбедити текућа топла и хладна, хигијенски исправна вода за пиће, под
притиском потребним за несметано и са санитарно-хигијенског и здравственог аспекта
безбедно обављање делатности.

У објекту
се мора на сваком точећем месту намењеном за прање руку обезбедити уређај, као и
потребан прибор и средства за прање, сушење и дезинфекцију руку.

Члан 7.

Објекат
се прикључује на постојећу канализациону мрежу или на непропусну септичку јаму одговарајућег
капацитета, у складу са законом.

Место септичке
јаме која је у саставу објекта одређује се на начин којим се спречава штетан утицај
септичке јаме на хигијенско стање у објекту, хигијенско стање његовог непосредног
окружења и омогућава несметан приступ јами потребан за њено редовно пражњење и чишћење.

Члан 8.

Чврсте
отпадне материје из објекта сакупљају се у наменске контејнере са поклопцима, направљене
од отпорног и непропусног материјала, погодног за чишћење, прање и дезинфекцију.

Члан 9.

У објекту
се обезбеђује вештачко, а према природним и техничким могућностима и природно светло.

Ради обезбеђивања
вештачког осветљавања и снабдевања објекта електричном енергијом, објекат се прикључује
на јавну електричну мрежу или на други извор електричне енергије из којег је могуће
обезбедити континуирану снабдевеност објекта електричном енергијом.

Вештачко
светло обезбеђује се у свим просторијама објекта.

Члан 10.

У објекту
се обезбеђује природна, односно вештачка вентилација.

На отворе
за вештачку вентилацију, према условима окружења, постављају се заштитне мреже,
односно филтери ради спречавања продора прашине, дима, штетних гасова, мириса и
сл.

Прашина,
дим, отпадни гасови, водена пара, мириси и сл. одводе се из објекта посебним вентилационим
каналима, путем уређаја за сакупљање, пречишћавање и одвођење ових продуката, од
места настајања до коначне диспозиције.

Вентилациони
канали и филтери морају се редовно одржавати према упутству произвођача.

Члан 11.

У објекту
морају бити обезбеђени микроклиматски услови, са санитарно-хигијенског и здравственог
аспекта, потребни за безбедно обављање делатности. 

У просторијама
објекта у којима бораве лица, а за које није прописана одређена температура, температура
ваздуха не сме бити нижа од 18oС.

Грејање
се обезбеђује прикључивањем објекта на систем даљинског или етажног грејања или
појединачним грејним телима, на начин којим се не угрожава обављање делатности и
не нарушава хигијенско стање у објекту.

Члан 12.

Непосредно
окружење објекта, у складу са његовом наменом, чине унутрашње саобраћајнице, стазе,
двориште, вежбалиште, игралиште, паркинг простор, простор за смештај контејнера
и сл.

Стазе,
паркинг простор и простор за смештај контејнера у непосредном окружењу објекта израђују
се од чврстог материјала, погодног за одржавање хигијене.

Површине
у непосредном окружењу објекта које нису покривене чврстим материјалом морају бити
озелењене, или уређене на начин којим се омогућава одржавање уредног хигијенског
стања.

Објекат
и његово непосредно окружење морају се одржавати на хигијенски начин, у зависности
од врсте делатности.

У објекту
се мора вршити дезинфекција, дезинсекција и дератизација, у складу са законом.

Распоред
више објеката који су у истом непосредном окружењу и чине технолошку целину одређује
се на начин којим се спречава неповољан међусобни утицај објеката, као и укрштање
технолошких путева за прљаво и чисто.

Члан 13.

Објекат
мора бити заштићен од продора инсеката, глодара и других штеточина. Фасада објекта
(спољни зидови) мора бити малтерисана и окречена, или израђена од другог материјала
намењеног за израду фасада и не сме бити оштећена и прљава.

Члан 14.

Хигијенске
мере утврђене у члану 5. тачка 4) овог правилника, којима се одржава прописано хигијенско
стање објекта, спроводе се у унутрашњем простору и просторијама објекта.

Просторије
у објекту морају бити функционално повезане према врсти делатности у објекту, на
начин којим се омогућава несметан процес рада и одржавање хигијенског стања у објекту.

Врата и
прозори на објекту не смеју имати оштећења и морају бити израђени од материјала
погодног за лако одржавање.

Члан 15.

Подови
просторија у објекту морају бити израђени од чврстог и непропусног материјала, отпорног
на механичка оштећења, на средства за прање, дезинфекцију и на друге агресивне материје.

Подови
морају бити чисти, равни, без оштећења, израђени на начин погодан за одржавање хигијене
и не смеју бити клизави.

Одвод отпадних
вода, које настају у технолошком процесу, обезбеђује се на начин којим се спречава
њихово изливање по подној површини.

У просторијама
у којима постоји изливање воде, подне површине морају бити сведене тако да изливена
вода одлази у подне сливнике обезбеђене уређајима за спречавање повратка непријатних
мириса и уласка глодара из канализације.

У просторијама
објекта водоводне, канализационе, вентилационе, електро, телефонске и друге инсталације
обележавају се на прописан начин и постављају се и проводе тако да не ометају безбедно
обављање делатности и одржавање хигијене.

Канализационе
цеви могу се проводити само кроз наменске, техничке канале, а изузетно и кроз простор
за комуникације, односно санитарни простор, путем вертикале.

Шахтови
за ревизију канализационе мреже, у објектима, не могу се постављати у унутрашњем
простору и просторијама. 

Члан 16.

Зидови
и таванице просторија у објекту не смеју имати оштећења, морају бити чисти, равни,
глатки и погодни за одржавање хигијене.

Члан 17.

Уређаји,
посуђе и прибор, који се користе за обављање делатности, морају одговарати прописаном
стандарду и квалитету.

Намештај
и опрема у објектима морају одговарати прописаном стандарду, квалитету и одређеној
намени.

Уређаји,
посуђе, прибор, опрема и намештај из ст. 1. и 2. овог члана и морају се редовно
технички и хигијенски одржавати, а њихове површине не смеју имати оштећења. 


Распоред
уређаја, опреме и намештаја у објекту треба да буде такав да спречава укрштање технолошких
путева за чисто и прљаво и да обезбеђује несметан приступ ради техничког и хигијенског
одржавања.

Канте за
отпад, у које се сакупља чврст отпад из просторија, празне се у наменске контејнере,
чисте, перу и дезинфикују и не могу се користити у друге сврхе.

Члан 18.

Наменска
превозна средства и њихова опрема морају се одржавати на начин којим се обезбеђује
њихова стална хигијенска исправност.

Хигијенска
исправност превозних средстава из става 1. овог члана обезбеђује се чишћењем, прањем
и дезинфекцијом.

Превозна
средства морају бити видно означена и обележена према регистрованој делатности и
не смеју се користити у друге сврхе. 

Члан 19.

Овај
правилник ступа на снагу осмог дана од дана објављивања у „Службеном гласнику Републике
Србије”.





Број 110-00-119/2004-04

У Београду, 31. маја 2006. године

Министар,

проф. др Томица Милосављевић, с.р.

