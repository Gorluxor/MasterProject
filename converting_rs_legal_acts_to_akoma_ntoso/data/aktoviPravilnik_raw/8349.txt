На основу члана 10. став 5. Закона о заштити животиња од заразних болести које угрожавају целу земљу (“Службени лист СФРЈ ”, бр. 43/86), савезни секретар за пољопривреду прописује


ПРАВИЛНИК
О НАЧИНУ НЕШКОДЉИВОГ УКЛАЊАЊА ЖИВОТИЊСКИХ ЛЕШЕВА И ОТПАДАКА ЖИВОТИЊСКОГ ПОРЕКЛА И О УСЛОВИМА КОЈЕ МОРАЈУ ДА ИСПУЊАВАЈУ ОБЈЕКТИ И ОПРЕМА ЗА САБИРАЊЕ, НЕШКОДЉИВО УКЛАЊАЊЕ И УТВРЂИВАЊЕ УЗРОКА УГИНУЋА И ПРЕВОЗНА СРЕДСТВА ЗА ТРАНСПОРТ ЖИВОТИЊСКИХ ЛЕШЕВА И ОТПАДАКА ЖИВОТИЊСКОГ ПОРЕКЛА
„Службени лист СФРЈ”, број 53 од 8. новембра 1989, "Службени гласник РС", број 31 од 9. маја 2011.



I. ОПШТЕ ОДРЕДБЕ

Члан 1.
Овим правилником прописују се:
1) начин нешкодљивог уклањања животињских лешева и отпадака животињског порекла;
2) ветеринарско-санитарни услови које морају да испуњавају објекти и опрема за сабирање, утврђивање узрока угинућа, прераду и нешкодљиво уклањање животињских лешева и отпадака животињског порекла;
3) ветеринарско-санитарни услови које морају да испуњавају превозна средства за транспорт животињских лешева и отпадака животињског порекла.

Члан 2.
Одредбе овог правилника не односе се на уклањање животињских лешева и отпадака животињског порекла контаминираних радиоактивним материјама.

Члан 3.
Под животињским лешевима и отпацима животињског порекла, у смислу овог правилника, подразумевају се:
1) угинуле, мртворођене или побачене животиње, као и одстрељене животиње, целе или у деловима, чије месо није употребљиво за исхрану људи;
2) убијене животиње, целе или у деловима;
3) заклане и принудно заклане животиње или њихови делови који су неупотребљиви за исхрану људи, за исхрану животиња у непрерађеном стању, као и за прераду у хемијској, фармацеутској и другој индустрији;
4) крв закланих животиња која је неупотребљива за исхрану људи, за исхрану животиња у непрерађеном стању и за прераду у хемијској, фармацеутској и другој индустрији;
5) производи и сировине животињског порекла који су неупотребљиви за исхрану људи и за исхрану животиња у непрерађеном стању;
6) остали отпаци животињског порекла.

Члан 4.
Држалац животиња пријављује угинуће животиње и отпатке животињског порекла надлежном органу у републици, односно аутономној покрајини ради њиховог нешкодљивог уклањања.
Уклањање животињских лешева и отпадака животињског порекла непознатих држалаца је обавеза надлежних органа општине на чијем се подручју налазе животињски лешеви и отпаци животињског порекла.
Лице које нађе животињски леш непознатог сопственика животиње дужно је да то одмах пријави надлежном органу у републици, односно аутономној покрајини.

Члан 5.
Држалац животиње, односно подносилац пријаве из члана 4. став 3. овог правилника не сме да одере, отвори или расече животињски леш.

Члан 6.
Надлежни орган у републици, односно аутономној покрајини обезбеђује:
1) службу за пријем пријава о угинућу животиња;
2) транспорт животињских лешева са места угинућа до објекта за сакупљање или објекта за обдукцију или објекта за нешкодљиво уклањање лешева и отпадака животињског порекла, као и дезинфекцију просторија, односно места на коме се леш налазио;
3) транспорт свих лешева животиња од кланице до објекта за сакупљање, односно погона за прераду отпадака;
4) транспорт животињских лешева за које постоји сумња на заразну болест, од кланице до објекта за обдукцију;
5) сакупљање и превоз животињских отпадака из продавница меса, мањих погона за прераду, фарми и осталих погона, у којима није уређен објект за сакупљање и организован стални транспорт у погон за прераду;
6) обдукцију угинулих животиња, дезинфекцију, дезинсекцију и дератизацију, као и хигијенско-техничко одржавање објеката за сакупљање, објеката за обдукцију, објеката за нешкодљиво уклањање и возила за транспорт животињских лешева и отпадака животињског порекла.

Члан 7.
Организација удруженог рада која прерађује животињске лешеве и отпатке животињског порекла обезбеђује:
1) редовно отпремање лешева и отпадака животињског порекла из објеката за сабирање и објеката за секцију у погон за прераду отпадака (обавеза не важи за погон затвореног типа);
2) стерилизацију, односно прераду лешева и отпадака животињског порекла у погону за прераду отпадака, као и санитарно депоновање неупотребљивих отпадака који остају после прераде отпадака животињског порекла;
3) одржавање ветеринарско-санитарног реда у току транспорта и у погону за прераду лешева и отпадака животињског порекла.

Члан 8.
Организација удруженог рада у којој постоји просторија за сабирање лешева и отпадака животињског порекла обезбеђује:
1) несметан прилаз до просторије возилима за транспорт лешева и отпадака;
2) одржавање ветеринарско-санитарног реда у просторији и околини;
3) прање и дезинфекцију возила и опреме за транспорт лешева и отпадака.



II. НАЧИН НЕШКОДЉИВОГ УКЛАЊАЊА ЖИВОТИЊСКИХ ЛЕШЕВА И ОТПАДАКА ЖИВОТИЊСКОГ ПОРЕКЛА

Члан 9.
Животињски лешеви и отпаци животињског порекла транспортују се до објекта за сабирање, утврђивање узрока угинућа и нешкодљиво уклањање, по правилу, одмах или најкасније у року од 12 часова у летњем периоду, односно у року од 24 часа у осталим периодима године.

Члан 10.
Животињски лешеви и отпаци животињског порекла транспортују се превозним средствима из члана 46. овог правилника.
Пошиљку животињских лешева и отпадака животињског порекла мора да прати потврда надлежног органа о ветеринарско-санитарном прегледу, а пошиљку животињких лешева – и упут о узроку угинућа и пореклу животњског леша.
Ако животињски леш и отпаци животињског порекла потичу из дистрикта антракса и заразних болести чији су узрочници спорулирајући патогени анаеробни организми, то се у упуту мора назначити.

Члан 11.
После отпремања леша, обавезни су чишћење, прање и дезинфекција места на коме се леш налазио, места секције и коришћене опреме и прибора.

Члан 12.
Рок чувања животињских лешева и отпадака животињског порекла у објектима за сабирање је највише 24 часа.
Ако сабирање животињских лешева и отпадака животињског порекла траје дуже од рока утврђеног у ставу 1. овог члана, али не дуже од 72 часа, сабирање се врши само у просторији која се хлади до +40C, осим ако је обезбеђено смрзавање лешева и отпадака.

Члан 13.
Нешкодљиво уклањање животињских лешева и отпадака животињског порекла врши се прерадом у објекту за прераду животињских лешева и отпадака животињског порекла (кафилерије).
Изузетно од одредбе става 1. овог члана, дозвољавају се и други начини уклањања животињских лешева и отпадака животињског порекла, као што су:
1) спаљивање у објекту за спаљивање;
2) убацивање у јаму – гробницу;
3) закопавање на сточном гробљу или на другом одговарајућем месту.

Члан 14.
Нешкодљиво уклањање животињских лешева и отпадака животињског порекла на начин прописан у члану 15. овог правилника врши се, по правилу, одмах или најкасније у року од 24 часа по истеку рокова чувања из члана 12. овог правилника.
Надлежни ветеринарски инспектор може дозволити да се нешкодљиво уклањање животињских лешева и отпадака животињског порекла врши изузетно и после рока утврђеног у ставу 1. овог члана.

Члан 15.
Лешеви и делови трупа животиња оболелих од антракса и од заразних болести чији су узрочници спорулирајући патогени анаеробни микроорганизми уклањају се: спаљивањем, убацивањем у јаму – гробницу или закопавањем на сточном грољбу.
Изузетно од одредбе става 1. овог члана, прерада животињских лешева и отпадака животињског порекла дозвољава се у објекту за нешкодљиво уклањање ако у њему постоји и посебан деструктор којим се обезбеђује температура од 1350C у трајању од најмање 30 минута.

Члан 16.
По завршетку рада објекти и просторије за сабирање, секцију и прераду животињских лешева и отпадака животињског порекла чисте се, перу и дезинфикују.
Ако се утврди да је животиња угинула од заразних болести или да отпаци животињског порекла потичу од животиња за које се посумња на заразну болест, односно за које се утврди да су оболеле од заразне болести, обавља се чишћење, прање и појачана дезинфекција.

Члан 17.
Животињски лешеви и отпаци животињског порекла прерађују се у објекту за прераду одговарајућим поступцима стерилизације, тако да се учине нешкодљивим за здравље људи и животиња и да се добију производи који могу да се употребљавају само за исхрану животиња.
Изузетно од одредбе става 1. овог члана, може се дозволити употреба непрерађених животињских лешева и отпадака животињског порекла само за припремање хране за рибе и крзнашице, под условом да лешеви и отпаци животињског порекла не садрже узрочнике заразних болести или материје штетне за здравље животиња.

Члан 18.
Животињски лешеви и отпаци животињског порекла спаљују се у пећима за спаљивање на температури која обезбеђује потпуно сагоревање животињских лешева и отпадака.

Члан 19.
Нешкодљиво уклањање животињских лешева и отпадака животињског порекла убацивањем у јаму – гробницу врши се док се јама – гробница не напуни до висине 1 m испод поклопца. Када се јама – гробница напуни, поклопац се обезбеђује од отварања, а јама – гробница се видно означава (место и датум) и ставља ван употребе.
Јама – гробница у коју су убачени лешеви или делови лешева животиња оболелих од антракса и заразних болести чији су узрочници спорулирајући анаеробни патогени микроорганизми посебно се означава.
Јама – гробница може поново да се употребљава после истека 10 година од дана стављања ван употребе, а јама – гробница у коју су убачени лешеви и делови животиња из става 2. овог члана – после истека 50 година од дана стављања ван употребе.
По истеку времена из става 3. овог члана, јама – гробница може поново да се употребљава после дезинфекције и поправке.

Члан 20.
Животињски лешеви и отпаци животињског порекла закопавају се на сточном гробљу тако да дебљина земље изнад животињских лешева и отпадака животињског порекла мора да буде најмање 1 m.
Сточно гробље мора бити обележено.
Изузетно од одредбе става 1. овог члана, животињски лешеви могу да се закопавају на месту угинућа, односно земљишту држаоца животиње кад то одреди надлежни орган, с тим да место на коме се леш закопава буде најмање 20 m удаљен од објекта за снабдевање водом. Дно места на коме се леш закопава мора да буде најмање 1 m изнад највишег нивоа подземних вода.
Сточни гроб може поново да се употребљава после истека 10 година од дана закопавања леша.
Сточни гроб у коме је закопан леш или делови леша животиње оболеле од антракса и заразних болести чији су узрочници спорулирајући анаеробни патогени микроорганизми посебно се означава и може поново да се употребљава после истека 50 година од дана закопавања.
Трава и биље са сточног гробља не смеју да се користе, већ морају повремено да се косе и спаљују на лицу места.

Члан 21.
Пре убацивања у јаму – гробницу или закопавања на сточном гробљу, животињски лешеви и отпаци животињског порекла посипају се петролејом, кречом, хлорним препаратима, карболном киселином или другим препаратима са јаким мирисом (декарактеризација).



III. УСЛОВИ КОЈЕ МОРАЈУ ДА ИСПУЊАВАЈУ ОБЈЕКТИ И ОПРЕМА ЗА САБИРАЊЕ, УТВРЂИВАЊЕ УЗРОКА УГИНУЋА И НЕШКОДЉИВО УКЛАЊАЊЕ ЖИВОТИЊСКИХ ЛЕШЕВА И ОТПАДАКА ЖИВОТИЊСКОГ ПОРЕКЛА

Члан 22.
Објекти и опрема за сабирање, утврђивање узрока угинућа и нешкодљиво уклањање животињских лешева и отпадака животињског порекла морају:
1) да буду изграђени ван насељеног места и у подручју које урбанистичким планом није предвиђено за изградњу стамбених објеката, објеката прехрамбене индустрије, других индустријских објеката и објеката за производњу, држање и промет животиња;
2) да буду изграђени на земљишту које није водоплавно и на коме је ниво подземних вода низак;
3) да буду изграђени на месту на коме главни ветрови не дувају у правцу насеља или других објеката прехрамбене индустрије;
4) да буду ограђени тако да се онемогући улазак животиња;
5) да имају прилазни пут и оивичене путеве у кругу објекта, од чврстог материјала (асфалт, бетон), а остале површине морају бити покривене зеленилом;
6) да буду обезбеђени тако да се не шире непријатни мириси и да су концентрације штетних материја које се могу испуштати у ваздух у складу са прописима којима се регулише заштита животне средине;
7) да имају довољне количине хладне и вруће (830 C) воде која испуњава услове прописане за воду за пиће;
8) да имају уређаје за пречишћавање отпадне воде;
9) да имају уређаје и опрему за прање и дезинфекцију и за одржавање личне хигијене радника који обављају ове послове;
10) да имају просторију за смештај средстава за прање и дезинфекцију просторија, опреме и радника;
11) да имају дренирани простор и опрему за прање и дезинфекцију превозних средстава.

Члан 23.
Број, величина и техничка опремљеност просторија за нешкодљиво уклањање животињских лешева и отпадака животињског порекла треба да буду такви да се омогући нешкодљиво уклањање животињских лешева и отпадака на начин прописан овим правилником.
Материјал који се користи за изградњу просторија у објекту мора да омогући хигијенско одржавање тих просторија и да је отпоран на хабање и корозију.
Подови просторије морају да буду од чврстог материјала, непропустљиви за воду и отпорни на со и масне киселине и на средства за прање и дезинфекцију.
Подови морају имати одговарајући пад према сливницима, који треба да буду покривени решеткама и из којих не смеју да се враћају непријатни мириси из канализације.
Спојеви подова и зидова у свим просторијама морају бити заобљени.
Површине зидова морају бити равне, глатке, светле и прекривене водоотпорним материјалом.
Таваница и унутрашње кровне конструкције морају имати равне површине светле боје.
Прозори морају имати оквире од нерђајућег материјала. Доња ивица зидног оквира прозора треба да је нагнута према поду под углом од најмање 250.
Врата морају бити израђена од нерђајућег материјала чије површине могу лако да се чисте, перу и дезинфикују.
Све просторије треба да буду заштићене тако да у њих не могу улазити глодари, друге животиње и инсекти (аутоматско затварање и потпуно заптивање спољних врата, заштитне мреже и сл.).

Члан 24.
Просторије морају бити осветљене природним или вештачким светлом, одговарајућег интензитета.
У свим просторијама објекта, према величини и намени, мора да се обезбеди вентилација ради уклањања непријатних мириса.

Члан 25.
Опрема која се употребљава при нешкодљивом уклањању животињских лешева и отпадака животињског порекла мора бити израђена од чврстог материјала отпорног на корозију који у додиру са било којом сировином и средством за прање и дезинфекцију не сме стварати реакцију и не утиче на хигијенску исправност и квалитет сточне хране.
Опрему треба конструисати и поставити тако да се омогући лако и одговарајуће хигијенско одржавање.

Члан 26.
У објектима у којима се врши сабирање, утврђивање узрока угинућа и нешкодљиво уклањање животињских лешева и отпадака животињског порекла опрема за прање руку мора бити постављена на погодном месту.
Опрема за прање руку састоји се од:
1) лавабоа од нерђајућег челика са ножним погоном који је снабдевен хладном и топлом водом. Одвод воде из лавабоа, преко воденог затварача (сифона), мора бити директно повезан са канализацијом;
2) посуде са течним сапуном причвршћене за лавабо;
3) папирнатих пешкира, постављених уз лавабо;
4) посуде за употребљене папирнате пешкире, постављене уз лавабо.

Члан 27.
У објектима за сабирање, утврђивање узрока угинућа и нешкодљиво уклањање животињских лешева и отпадака животињског порекла морају да постоје просторије за пресвлачење радника (гардеробе), са дводелним гардеробним ормарима за сваког радника.



IV. ОБЈЕКТИ И ОПРЕМА ЗА САБИРАЊЕ ЖИВОТИЊСКИХ ЛЕШЕВА И ОТПАДАКА ЖИВОТИЊСКОГ ПОРЕКЛА

Члан 28.
Објекти и опрема за сабирање животињских лешева и отпадака животињског порекла, поред испуњења услова из чл. 22. до 27. овог правилника, морају да имају:
1) просторију са расхладним уређајем за одржавање температуре до +40C;
2) непропустљиве посуде за смештај животињских лешева и отпадака животињског порекла и/или зидане базене са сопственим одводом у канализацију;
3) дренирани простор и опрему за прање и дезинфекцију превозних средстава.
Ако се у објекту утврђује узрок угинућа, он мора да испуњава и услове из члана 33. овог правилника.

Члан 29.
Животињски лешеви и/или отпаци животињског порекла у објектима за прераду сировина и производа животињског порекла могу да се сабирају у просторију или у сабирну посуду (контејнер) који су потпуно одвојени од производних просторија и на таквом су месту да се путеви транспорта животињских лешева и отпадака животињског порекла не укрштају са путевима транспорта јестивих производа.

Члан 30.
Просторије иза члана 28. и сабирне посуде из чл. 28. и 29. овог правилника морају да се закључавају.

Члан 31.
Просторија и/или простор на коме се налазе посуде за сабирање животињских лешева и отпадака животињског порекла морају да имају прикључак за хладну и врућу воду (830C), а подна површина мора да буде дренирана.



V. ОБЈЕКТИ И ОПРЕМА ЗА УТВРЂИВАЊЕ УЗРОКА УГИНУЋА ЖИВОТИЊА

Члан 32.
Објекти за утврђивање узрока угинућа могу бити у саставу објеката за сабирање, објеката за нешкодљиво уклањање и специјализованих установа (дијагностичке ветеринарске станице, ветеринарски факултети и сл.) или самостални објекти.

Члан 33.
Објекти из члана 32. овог правилника, ако су у саставу објеката за сабирање, објеката за нешкодљиво уклањање и специјализованих установа, морају осим што испуњавају услове из чл. 22. до 27. овог правилника, имати просторију за секцију лешева, као и следећу опрему:
1) сто за секцију лешева;
2) фрижидер за патолошки материјал;
3) стерилизатор за инструменте.

Члан 34.
Самостални објект за утврђивање узрока угинућа, осим што испуњава услове из чл. 22. до 27. овог правилника, мора имати:
1) просторије за:
а) секцију;
б) привремени смештај лешева и отпадака животињског порекла, са опремом из члана 29. овог правилника и уређајем за хлађење;
в) прање и дезинфекцију опреме и прибора;
г) смештај средстава за прање, дезинфекцију и декарактеризацију;
2) опрему и прибор, и то:
а) сто за секцију;
б) комплет инструмената за секцију;
в) фрижидер за патолошки материјал;
г) стерилизатор за инструменте;
д) опрему и прибор за прање, дезинфекцију и декарактеризацију;
3) дренирани простор за прање и дезинфекцију превозних средстава.



VI. ОБЈЕКТИ И ОПРЕМА ЗА НЕШКОДЉИВО УКЛАЊАЊЕ ЖИВОТИЊСКИХ ЛЕШЕВА И ОТПАДАКА ЖИВОТИЊСКОГ ПОРЕКЛА

Члан 35.
Објект за прераду животињских лешева и отпадака животињског порекла (кафилерија) може бити отвореног или затвореног типа.
Кафилерија отвореног типа прерађује животињске лешеве и отпатке животињског порекла сакупљене са територије једне општине или више општина и не налази се у кругу кланица или других објеката за прераду сировина и производа животињског порекла.
Кафилерија затвореног типа прерађује искључиво животињске лешеве и отпатке животињског порекла из објекта у чијем се кругу налази.
Кафилерија мора да испуњава услове из чл. 22. до 27. овог правилника.

члан 36.
Објект за прераду животињских лешева и отпадака животињског порекла мора да буде изграђен тако да распоред зграда и путеви у кругу објекта према технолошкој намени обезбеде одвајање „чистог” од „нечистог” дела објекта.
„Чист” и „нечист” део круга објекта морају да имају посебне улазе, са дезбаријерама.
Кафилерија затвореног типа мора да се налази у „нечистом” делу круга објекта у чијем се саставу налази.

Члан 37.
Пролазе између „чистог” и „нечистог” дела објекта могу да користе само радници који због природе посла морају да се крећу у оба дела објекта за прераду, уз обавезан пролаз кроз дезбаријеру.

Члан 38.
„Нечисти” део објекта за прераду животињских лешева и отпадака животињског порекла мора да има:
1) просторију и опрему за пријем и складиштење животињских лешева и отпадака животињског порекла;
2) просторију за секцију;
3) просторију за складиштење коже, папака, рогова и вуне;
4) просторију за смештај лешева животиња сумњивих или угинулих од антракса и заразних болести чији су узрочници спорулирајући анаеробни патогени микроорганизми, са расхладним уређајем;
5) пећ за спаљивање;
6) просторију за прање и дезинфекцију покретне опреме;
7) место за прање и дезинфекцију превозних средстава;
8) гардеробе и санитарне просторије;
9) просторију за одмор и исхрану радника;
10) уређај за пречишћавање отпадних вода.
„Чисти” део објекта за прераду животињских лешева и отпадака животињског порекла мора да има:
1) просторију за прераду;
2) просторије за паковање и складиштење готових производа;
3) лабораторију за микробиолошка и хемијска испитивања;
4) гардеробе и санитарне просторије;
5) просторије за ветеринарску инспекцију;
6) просторију за одмор и исхрану радника;
7) просторије за управу;
8) енергетске објекте.

Члан 39.
Место за прање и дезинфекцију превозних средстава мора да има:
1) наткривен бетонски плато, са одговарајућим канализационим системом;
2) просторију за уређаје, опрему и средства за прање и дезинфекцију;
3) опрему, са резервоаром, за припрему дезинфекционих средстава;
4) опрему за прање руку;
5) прикључке за хладну и врућу воду (830C).

Члан 40.
Гардеробе и санитарне просторије морају да имају:
1) просторије за пресвлачење радника, са дводелним гардеробним ормарима за сваког радника;
2) простор са опремом за прање руку;
3) просторију или простор за издавање чисте и простор за пријем прљаве заштитне одеће;
4) купатила са тушевима;
5) простор за уређаје, опрему и средства за прање и дезинфекцију чизама, кецеља и друге заштитне опреме;
6) тоалете (WC).

Члан 41.
Објект за спаљивање животињских лешева и отпадака животињског порекла може бити у саставу објекта за сакупљање, објекта за прераду и специјализованих установа или самостални објект.

Члан 42.
Самостални објект за спаљивање животињских лешева и отпадака животињског порекла мора испуњавати услове из чл. 22. до 27. овог правилника и имати просторију за прихватање и чување животињских лешева и отпадака животињског порекла до спаљивања, с хлађењем и просторију за спаљивање животињских лешева и отпадака животињског порекла, са опремом.

Члан 43.
Јама – гробница за убацивање животињских лешева и отпадака животињског порекла мора да буде изграђена ван насељеног места и на подручју које урбанистичким планом није предвиђено за изградњу стамбених објеката, индустријских објеката и објеката за производњу, држање и промет животиња, на земљишту које није водоплавно и подводно, поред водотокова и извора, мора да буде ограђена тако да се онемогући прилаз животињама и мора имати прилазни пут.

Члан 44.
Дубина јаме – гробнице мора да буде најмање пет метара, а дно јаме – гробнице – најмање један метар изнад највишег нивоа подземних вода.
Бочни зидови јаме – гробнице, морају да буду зидани тако да пропуштају течност.
Простор око јаме – гробнице, у ширини од најмање 50 cm, мора да буде од чврстог материјала, са падом према околном терену.
Јама – гробница мора да има горњу плочу са поклопцем.
Плоча мора да буде уздигнута од околног терена, а поклопац мора да буде такве конструкције да онемогућава излажење непријатних мириса и да може да се закључава.

Члан 45.
Сточно гробље за закопавање животињских лешева и отпадака животињског порекла мора да буде ван насељеног места и на подручју које урбанистичким планом није предвиђено за изградњу стамбених објеката, индустријских објеката и објеката за производњу, држање и промет животиња, на земљишту које није водоплавно, подводно, поред водотокова и извора, мора да буде ограђено тако да се онемогући улазак животиња и мора имати прилазни пут.
Дно сточног гроба мора да буде најмање један метар изнад највишег нивоа подземних вода.



VII. СРЕДСТВА ЗА ТРАНСПОРТ ЖИВОТИЊСКИХ ЛЕШЕВА И ОТПАДАКА ЖИВОТИЊСКОГ ПОРЕКЛА

Члан 46.
Животињски лешеви и отпаци животињског порекла отпремају се до објеката за сабирање, утврђивање угинућа или нешкодљиво уклањање специјалним превозним средством које се не може користити у друге сврхе и које мора да испуњава следеће услове:
1) да се потпуно затвара и да је онемогућено испадање материјала и неовлашћено коришћење садржаја који се превози;
2) да је непропусно;
3) да је израђено од материјала који се лако чисти, пере и дезинфикује;
4) да има уређај за утовар лешева;
5) да има опрему и средства за дезинфекцију;
6) да је видно обележено натписом „кафилерија”, словима црвене боје величине 25 cm.
Животињски лешеви и отпаци животињског порекла могу се отпремати и другим превозним средствима ако се ставе у посебне непропустљиве посуде или пластичну амбалажу која онемогућава испадање материјала који се транспортује.
Посуда и амбалажа из става 2. овог члана морају бити израђене од материјала који се лако чисти, пере и дезинфикује, односно који се може нешкодљиво уништити.
Лешеви животиња оболелих од антракса и заразних болести чији су узрочници спорулирајући патогени анаеробни микроорганизми могу се отпремати само превозним средствима из става 1. овог члана.

Члан 47.
Превозна средства и коришћена опрема, после истовара животињских лешева и отпадака животињског порекла, морају да се очисте, оперу и дезинфикују.
Контролу прања и дезинфекције превозног средства и опреме обавља надлежни орган.
О извршеном прању и дезинфекцији надлежни орган издаје потврду.


VIII. ПРЕЛАЗНА И ЗАВРШНА ОДРЕДБА

Члан 48.
Постојећи објекти у којима се врши сабирање, утврђивање узрока угинућа и нешкодљиво уклањање животињских лешева и отпадака животињског порекла, као и средства за транспорт животињских лешева и отпадака животињског порекла морају испунити услове из овог правилника у року од три године од дана његовог ступања на снагу.

Члан 49.
Овај правилник ступа на снагу осмог дана од дана објављивања у „Службеном листу СФРЈ”.


Бр. 471/1
12. априла 1989. године
Београд
Савезни секретар за
пољопривреду,
др Стево Мирјанић, с.р.

