


	
	Zakon


	
	На основу члaна 32. став 5. Закона о средствима за заштиту биља („Службени гласник РС”, брoj 41/09), 
	
	Mинистар пољопривреде, трговине, шумарства и водопривреде, доноси
	
	ПРАВИЛНИК 
	
	о условима у погледу објеката, опреме и стручне оспособљености кадрова које мора да испуњава дистрибутер, односно увозник за упис у Регистар дистрибутера и увозника
	
	"Службени гласник РС", број 21 од 21. марта 
	2012.
	
	I. УВОДНА ОДРЕДБА
	Члан 1.
	Овим правилником ближе се прописују услови у погледу објеката, опреме и стручне оспособљености кадрова које мора да испуњава дистрибутер, односно увозник за упис у Регистар дистрибутера и увозника средстава за заштиту биља (у даљем тексту: Регистар дистрибутера и увозника). 
	
	II. УСЛОВИ У ПОГЛЕДУ ОБЈЕКАТА 
	Члан 2.
	У Регистар дистрибутера и увозника може да се упише дистрибутер који се бави прометом средстава за заштиту биља на велико (у даљем тексту: дистрибутер на велико) и увозник, ако има објекат одговарајућег капацитета за складиштење и продају средстава за заштиту биља (у даљем тексту: складиште).
	Дистрибутер на велико, односно увозник мора да има у својини или под закупом складиште, које има:
	1) површину од најмање 60 m² и које је висине од најмање 2,6 m, при чему врх ускладиштених средстава за заштиту биља мора да буде удаљен најмање један метар од таванице, кровне конструкције, светлосних извора или уградних уређаја;
	2) зидове, глатке подове и таваницу израђене од чврстог материјала отпорног на ватру, хемикалије и слично, који се лако чисте и одржавају;
	3) палете или рафове израђене од материјала отпорног на ватру, хемикалије и слично, којe се лако чистe и одржаваjу и који се користе за смештај средстава за заштиту биља према њиховој намени;
	4) природно или вештачко осветљење и вентилацију која обезбеђује да концентрација штетних гасова не буде већа од максимално дозвољене концентрације;
	5) обезбеђен простор (пролаз и слободан простор) за несметан утовар, истовар, складиштење и издавање средстава за заштиту биља, који мора да буде чист и на коме се не сме ништа складиштити;
	6) гардеробну просторију и санитарни чвор;
	7) посебну просторију или посебан део у оквиру гардеробне просторије за одмор и исхрану радника;
	8) просторију или посебно ограђен простор у оквиру складишта за смештај неутрошених средстава за заштиту биља којима је истекао рок употребе, који мора да буде закључан и видно обележен.
	У случају да се у складишту чувају и друге врсте производа (семе, садни материјал, средства за исхрану биља и оплемењивачи земљишта и храна за животиње) складиште мора да има и посебну просторију за смештај средстава за заштиту биља.
	Члан 3.
	У Регистар дистрибутера и увозника може да се упише дистрибутер који се бави прометом средстава за заштиту биља на мало (у даљем тексту: дистрибутер на мало), ако има објекат одговарајућег капацитета за складиштење и продају средстава за заштиту биља (у даљем тексту: пољопривредна апотека).
	Дистрибутер на мало мора да има у својини или под закупом пољопривредну апотеку, која има:
	1) површину од најмање 30 m², са висином просторија од најмање 2,5 m рачунајући од завршне обраде пода до завршне обраде стропа;
	2) зидове, глатке подове и таваницу од материјала отпорног на ватру, хемикалије и слично, који се лако чисте и одржавају и да је изграђена од чврстог материјала;
	3) обезбеђено природно или вештачко осветљење и вентилацију која обезбеђује да концентрација штетних гасова не буде већа од максимално дозвољене концентрације;
	4) један или више улаза до којих се приступа са улице или другог јавног простора;
	5) просторију у којој се обавља продаја средстава за заштиту биља (продајни део), у којој се налазе само производи опште употребе за заштиту биља и рекламни материјал осталих средстава за заштиту биља (неупотребљавана празна амбалажа са декларацијама, плакати, постери, памфлети и друго);
	6) просторију у којој се складиште средства за заштиту биља (у даљем тексту: складишни део), тако да средства за заштиту биља буду смештена према намени, на палетама или рафовима;
	7) просторију или посебно ограђен простор у оквиру складишног дела за смештај неутрошених средстава за заштиту биља са истеклим роком употребе, који мора да буде закључан и видно обележен; 
	
	8) гардеробну просторију и санитарни чвор;
	9) посебну просторију или посебан део у оквиру гардеробне просторије за одмор и исхрану радника.
	У случају да се у складишном делу чувају и друге врсте производа (семе, садни материјал, средства за исхрану биља и оплемењивачи земљишта и храна за животиње) пољопривредна апотека мора да има и посебну просторију за смештај средстава за заштиту биља.
	III. УСЛОВИ У ПОГЛЕДУ ОПРЕМЕ 
	Члан 4.
	Складиште и пољопривредна апотека морају да испуњавају услове у погледу опреме, и то да имају: 
	
	1) средства за личну деконтаминацију и деконтаминацију радних површина, смештена у посебној просторији или посебно одвојеном делу у оквиру санитарног чвора;
	2) приручну прву помоћ за примену у случају тровања средствима за заштиту биља;
	3) најмање једно буре или врећу са најмање 25 kg глине, перлита или песка за адсорпцију средстава за заштиту биља у случају просипања, као и буре од материјала отпорног на хемикалије запремине најмање 20 l за смештај адсорбованог средства за заштиту биља у случају просипања, а који су смештени у складишном делу; 
	
	4) видно истакнуте бројеве телефона најближих домова здравља, болница, полиције, ватрогасне службе и слично, као и плакате о мерама безбедности и заштити на раду при руковању са средствима за заштиту биља, са објашњењима знакова опасности, ознака упозорења и обавештења, као и специфичних ознака ризика за човека и животну средину;
	5) одговарајућа лична заштитна средства ради заштите лица запослених у складишту, као и пољопривредној апотеци при руковању средствима за заштиту биља (заштитно одело од памучне тканине, кецеља, рукавице отпорне на хемикалије и друго).
	IV. УСЛОВИ У ПОГЛЕДУ СТРУЧНЕ ОСПОСОБЉЕНОСТИ КАДРОВА 
	
	Члан 5.
	Складиште мора да има најмање једно лице запослено на неодређено време, са пуним радним временом, распоређено на пословима складиштења и продаје средстава за заштиту биља и које је стручно оспособљено за стављање у промет средстава за заштиту биља.
	Сматра се да је лице става 1. овог члана стручно оспособљено за стављање у промет средстава за заштиту биља ако је стекло високо образовање на студијама другог степена (дипломске академске студије – master, специјалистичке академске студије, специјалистичке струковне студије), односно на основним студијама у трајању од најмање четири године, из области заштите биља (фитомедицине).
	Члан 6.
	Пољопривредна апотека мора да има најмање једно лице запослено на неодређено време, са пуним радним временом, распоређено на пословима складиштења и продаје средстава за заштиту биља и које је стручно оспособљено за стављање у промет средстава за заштиту биља.
	Сматра се да је лице из става 1. овог члана стручно оспособљено за стављање у промет средстава за заштиту биља ако је стекло:
	1) високо образовање на студијама другог степена (дипломске академске студије – master, специјалистичке академске студије, специјалистичке струковне студије), односно на основним студијама у трајању од најмање четири године, из области заштите биља (фитомедицине) или
	2) високо образовање на студијама првог степена из области заштите биља (фитомедицине) у трајању од најмање три године (струковни инжењер) или
	3) високо образовање на основним студијама у трајању од најмање четири године из области ратарства и повртарства, области воћарства и виноградарства, области хортикултуре или области шумарства и поседује доказ о:
	(1) завршеној специјализацији из области заштите биља или
	(2) завршеној „Обуци за рад у пољопривредној апотеци” која је спроведена на Пољопривредном факултету у Београду или Пољопривредном факултету у Новом Саду у току 2006. године на основу конкурса које је расписало Министарство пољопривреде, шумарства и водопривреде.
	V. ЗАВРШНЕ ОДРЕДБЕ
	Члан 7.
	Даном ступања на снагу овог правилника престаје да важи Правилник о условима у погледу објеката, опреме и стручне оспособљености кадрова које мора да испуњава дистрибутер, односно увозник за упис у Регистар дистрибутера и увозника, као и о условима у погледу објеката, опреме и стручне спреме кадрова које мора да испуњава дистрибутер за стављање у промет нарочито опасних средстава за заштиту биља („Службени гласник РС”, број 80/10). 
	
	Члан 8.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-30/2012-09
	У Београду, 6. марта 2012. године
	Министар,
	
	Душан Петровић, с.р.

