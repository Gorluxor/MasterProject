


	
	Zakon


	
			На основу члана 53а став 2. Закона о мирном решавању радних спорова („Службени гласник РС”, бр. 125/04, 104/09 и 50/18), 
			Министар за рад, запошљавање, борачка и социјална питања доноси
			ПРАВИЛНИК 
			о издавању идентификационог документа миритеља и арбитара
			"Службени гласник РС", број 1 од 11. јануара 2019.
			Члан 1.
			Овим правилником прописује се образац и садржај идентификационог документа миритеља и арбитара Републичке Агенције за мирно решавање радних спорова (у даљем тексту: идентификациони документ).
			Члан 2.
			Миритељи и арбитри Републичке агенције за мирно решавање радних спорова (у даљем тексту:  Агенција), приликом обављања службених послова прописаних Законом о мирном решавању радних спорова (у даљем тексту: Закон), свој идентитет и својство доказују идентификационим документом.
			Члан 3.
			Идентификациони документ садржи следеће податке:
			1) на предњој страни садржи:
			(1) грб Републике Србије,
			(2) назив „Република Србијаˮ,
			(3) назив Агенције,
			(4) назив „Идентификациони документˮ,
			(5) фотографију имаоца идентификационог документа,
			(6) име и презиме имаоца идентификационог документа,
			(7) потпис имаоца идентификационог документа,
			2) на полеђини садржи:
			(1) серијски број издатог идентификационог документа,
			(2) датум издавања идентификационог документа,
			(3) рок важења идентификационог документа,
			(4) потпис овлашћеног лица за издавање идентификационог документа.
			Члан 4.
			Образац идентификационог документа је правоугаоног облика, у виду вишеслојне картице, величине 85,6 x 54 mm и израђен је у потпуности од поликарбонатног материјала са уграђеним дуалинтерфејс чипом, који има минимум EAL5+ сертификат, плавих и црвених тонова на предњој и задњој страни обрасца. 
			Образац идентификационог документа израђен је у формату ID-1, у складу са важећим стандардима: ISO/IEC 7810 и ISO/IEC 10373.
			Члан 5.
			Заштитни елементи на обрасцу идентификационог документа су: микроштампа, УВ нити, сигурносна невидљива боја која под УВ светлом флуоресцира, апликација сигурносног дифракционог оптички варијабилног елемента јединствене оригинације са елементима државности Републике Србије.
			Образац идентификационог документа одштампан је уз овај правилник и чини његов саставни део.
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00753/2018-05
			У Београду, 24. децембра 2018. године 
			Министар,
			Зоран Ђорђевић, с.р.
	

