


	
	Zakon


	
				На основу одредбе члана 121. став 5. Закона о запосленима у аутономним покрајинама и јединицама локалне самоуправе („Службени гласник РС”, брoj 21/16)
				Министар државне управе и локалне самоуправе доноси
				ПРАВИЛНИК 
				о критеријумима и условима за акредитацију реализатора програма стручног усавршавања службеника у јединицама локалне самоуправе
				"Службени гласник РС", број 49 од 22. маја 
				2017.
				Предмет Правилника
				Члан 1.
				Овим правилником уређују се ближе критеријуми и услови за акредитацију реализатора програма стручног усавршавања службеника у јединицама локалне самоуправе (у даљем тексту: реализатори).
				Реализатори
				Члан 2.
				У смислу овог правилника, реализатори су правна и физичка лица, која на основу издате акредитације могу да учествују у поступку одабира извођача програма стручног усавршавања службеника у јединицама локалне самоуправе (у даљем тексту: програми), као и државни органи, органи аутономне покрајине и органи јединица локалне самоуправе, службе које ти органи оснивају и независна тела и организације основане законом када реализују програме.
				У смислу овог правилника, израз извођач има исто значење као израз реализатор.
				Предузетник, регистрован у складу са законом којим се уређује правни положај привредних друштава, може изабрати да се акредитује или у складу са критеријумима и условима предвиђеним за акредитацију правних лица у члану 4. овог правилника или у складу са критеријумима и условима за акредитацију физичких лица из члана 5. овог правилника. 
				Након добијене акредитације, предузетник не може променити избор начина акредитације.
				Акредитација реализатора програма
				Члан 3.
				У поступку одабира извођача програма могу да учествују реализатори акредитовани у складу са овим правилником и установе и организације акредитоване у складу са законом којим се уређује високо образовање, законом којим се уређује научно истраживачка делатност и законом којим се уређује образовање одраслих. 
				Изузетно, не морају се акредитовати међународне развојне агенције и међународне организације када на основу споразума са Републиком Србијом реализују програме стручног усавршавања и за то ангажују реализаторе акредитоване у складу са овим правилником.
				Критеријуми и услови за акредитацију правних лица
				Члан 4.
				Критеријуми за акредитацију правних лица јесу да поседују:
				1) административне и стручне капацитете за организациjу и спровођење програма;
				2) релевантно организационо искуство у реализациjи стручног усавршавања, обука или образовања одраслих;
				3) материјално-техничку опремљеност.
				Услови за акредитацију правних лица јесу:
				1) да има бар једног запосленог са пуним радним временом коjи jе ангажован на административним и организационим пословима у вези са спровођењем обука или сличних активности;
				2) да је у претходне три године ангажовалo наjмање пет тренера или предавача коjи задовољаваjу услове за акредитациjу физичких лица из члана 5. овог правилника;
				3) да jе у претходне три године организовалo и реализовалo наjмање десет обука или сличних активности (укључуjући предавања, семинаре, радионице и обуке на даљину); 
				4) да располаже простором за обуку у власништву, закупу или по основу уговора о коришћењу;
				5) да располаже опремом и средствима за обуку (намештај, рачунари, пројектори, табле за презентацију и др.).
				Критеријуми и услови за акредитацију физичких лица
				Члан 5.
				Физичка лица се акредитуjу за реализациjу програма стручног усавршавања у одређеноj области или областима за коjе су стручнa.
				Критеријуми за акредитацију физичких лица јесу да поседују:
				1) формално образовање;
				2) професионално искуство и доказану стручност у одређеноj области или областима;
				3) неопходна методолошка знања и вештине;
				4) одговарајуће искуство у стручном усавршавању или образовању одраслих.
				Услови за акредитацију физичких лица јесу:
				1) да има најмање завршено средње образовање;
				2) да има наjмање пет година професионалног искуства у области за коjу жели да се акредитуjе;
				3) да поседује релeвантан доказ о методолошким знањима и вештинама (потврда о завршеној обуци за тренера, сертификат о компетенциjама за образовање одраслих, препоруке организатора обука, видео записе о реaлизованим обукама и слично);
				4) да је реализовало наjмање три обуке (укључуjући предавања, семинаре, презентациjе, радионице и обуке на даљину) у периоду од претходне три годинe. 
				Ако се физичко лице акредитује за две или више области, оно мора да докаже испуњеност услова из става 3. овог члана за све те области.
				Физичко лице које се налази на листи реализатора програма у складу са прописима о стручном усавршавању државних службеника не мора доказивати испуњеност услова из става 3. овог члана.
				Лицу из претходног става издаје се акт о акредитацији.
				Утврђивање испуњености критеријума и услова за акредитацију
				Члан 6.
				Испуњеност критеријума и услова за акредитацију утврђује се на основу поднетих пријава након објављивања јавних позива.
				Јавне позиве објављује министарство надлежно за послове локалне самоуправе (у даљем тексту: министарство) на својој интернет презентацији и на Порталу еУправе.
				Министарство објављује засебне јавне позиве за правна лица и за физичка лица.
				Министарство објављује јавне позиве за сваку календарску годину.
				Пријаве се подносе у електронском облику, путем интернет презентације министарства или електронском поштом.
				Предлог Савета
				Члан 7.
				Министарство пружа стручну и административно-техничку подршку Савету за стручно усавршавање запослених у јединицама локалне самоуправе (у даљем тексту: Савет) у испитивању пријава на јавни позив и утврђивању предлога за акредитацију реализатора.
				Након расправе о свим приjавама, Савет доставља министру образложени предлог да акредитуjе или не акредитуjе сваког поjединачног подносиоца приjаве.
				Издавање акредитација
				Члан 8.
				На основу предлога Савета, министар доноси поjединачне акте о акредитациjи за сваког реализатора, наjкасниjе месец дана након усваjања предлога Савета. 
				Ако министар не усвоjи предлог Савета, о томе обавештава Савет.
				Акт о акредитациjи и акт о одбијању акредитације издаjу се у облику решења.
				Акт о акредитациjи и одбијању акредитације достављају се обичном и електронском поштом.
				Ступање на снагу
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00090/2017-13
				У Београду, 18. маја 2017. године
				Министар, 
				Ана Брнабић, с.р. 
	

