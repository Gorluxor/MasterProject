


	
	Zakon


	
			На основу члана 41. став 9. Закона о људским ћелијама и ткивима („Службени гласник РСˮ, број 57/18), 
			Министар здравља доноси
			ПРАВИЛНИК
			о ближим условима и начину обављања увоза и извоза људских ћелија и ткива
			"Службени гласник РС", број 63 од 4. септембра 
			2019.
			Члан 1.
			Овим правилником прописују се ближи услови и начин обављања увоза и извоза људских ћелија и ткива. 
			Члан 2.
			Увоз, односно извоз људских ћелија и ткива обавља банка људских ћелија и ткива која има дозволу за обављање послова увоза и извоза, (у даљем тексту: овлашћена здравствена установа).
			Увоз, односно извоз људских ћелија и ткива из става 1. овог члана се сматра увозом, односно извозом, без обзира из које земље се увозе или у коју земљу се извозе људске ћелије и ткива.
			Увоз људских ћелија и ткива може се обавити само ако:
			1) постоји доказана корист по медицинским критеријумима за употребу људских ћелија и ткива која би се примењивала,
			2) је сврха људских ћелија и ткива примена код људи,
			3) банке људских ћелија и ткива немају расположивих људских ћелија и ткива.
			Извоз људских ћелија и ткива може се обавити само ако:
			1) у Републици Србији нема листе чекања за примену наведених људских ћелија и ткива,
			2) постоји медицински разлог који оправдава извоз.
			Члан 3.
			Људске ћелије и ткива увозе се само из банке људских ћелија и ткива која задовољава услове квалитета и безбедности.
			Члан 4.
			Поред услова прописаних законом, овлашћена здравствена установа из које се увозе људске ћелије и ткива, има стандардне оперативне процедуре (у даљем тексту: СОП), за:
			1) поступке узимања, тестирања и обраде ткива и ћелија,
			2) идентификацију и обележавање људских ћелија и ткива,
			3) издавање људских ћелија и ткива,
			4) управљање квалитетом услуга,
			5) случај неусклађености људских ћелија и ткива, као и корективне и превентивне мере,
			6) поступке интерних контрола, ревизије и унапређења система квалитета,
			7) обавештавање о озбиљним нежељеним догађајима и озбиљним нежељеним реакцијама.
			Члан 5.
			Људске ћелије и ткива које се увозе, у време узимања у овлашћеној здравственој установи, треба да буду:
			1) упаковане у амбалажу која испуњава стандарде прописане за медицинска средства,
			2) обележене налепницом са јединственим идентификационим бројем (код), којим се обезбеђује следљивост, повезивање са узорцима који су узети за лабораторијско тестирање, као и преношење података и информација о даваоцу људских ћелија и ткива.
			Члан 6.
			Ради провере еквивалентности следљивости и стандарда квалитета и безбедности ткива и ћелија, овлашћена здравствена установа из које се врши увоз, овлашћеној здравственој установи која увози људске ћелије и ткива, доставља:
			1) фотокопију акта којим је, од стране надлежног органа, овлашћена за обављање поступка узимања и извоза људских ћелија и ткива,
			2) садржину (фотокопију) налепнице којом се обележавају људске ћелије и ткива у време узимања,
			3) попис  процедура из члана 5. овог правилника,
			4) писане СОП-ове за обавештавање о озбиљним нежељеним догађајима и озбиљним нежељеним реакцијама.
			Тачност садржине документације из става 1. овог члана потврђује одговорно лице овлашћене здравствене установе из које се врши увоз људских ћелија и ткива својеручним потписом и печатом овлашћене здравствене установе, на свакој страници докумената.
			Документација из става 1. овог члана доставља се електронски и путем поште.
			Члан 7.
			Захтев за давање сагласности за увоз људских ћелија и ткива овлашћена здравствена установа подноси Управи за биомедицину, органу државне управе у саставу министарства надлежном за послове здравља (у даљем тексту: Управа за биомедицину).
			Уз захтев из става 1. овог члана, поред документације из члана 7. овог правилника, овлашћена здравствена установа доставља и податке о примаоцу (име и презиме, адреса), са медицинском документацијом и мишљењем којим се потврђује и оправдава корист од коришћења увезених људских ћелија и ткива.
			На основу података и документације из става 2. овог члана и извода из Листе чекања, Управа за биомедицину даје сагласност овлашћеној здравственој установи за увоз људских ћелија и ткива. 
			Члан 8.
			Људске ћелије и ткива могу да се извозе ако се, у складу са законом, пресађивање врши одређеном лицу у хитном случају у здравственој установи, која има:
			1) дозволу надлежног органа за обављање поступка пресађивања и увоза људских ћелија и ткива,
			2)  процедуре за:
			(1) идентификацију и обележавање људских ћелија и ткива,
			(2) пријем људских ћелија и ткива, 
			(3) обавештавање о озбиљним нежељеним догађајима и озбиљним нежељеним реакцијама.
			Члан 9.
			Ради утврђивања испуњености прописаних услова, здравствена установа која увози људске ћелије и ткива, овлашћеној здравственој установи која врши извоз, доставља:
			1) фотокопију акта којим је, од стране надлежног органа, овлашћена за обављање поступка пресађивања и увоза људских ћелија и ткива,
			2) садржину (фотокопију) налепнице којом се обележавају ткива и ћелије приликом пријема,
			3) процедуре за обележавање људских ћелија и ткива, као и за обавештавање о озбиљним нежељеним догађајима и озбиљним нежељеним реакцијама,
			4) податке о лицу коме ће бити извршено пресађивање извезених људских ћелија и ткива (име и презиме, адреса, идентификациони број лица), са медицинском документацијом и мишљењем којим се потврђује и оправдава корист од коришћења извезених људских ћелија и ткива.
			Тачност садржине документације из става 1. овог члана потврђује одговорно лице здравствене установе која врши увоз својеручним потписом и печатом здравствене установе на свакој страници докумената.
			Документација из става 1. овог члана доставља се електронски и путем поште.
			Члан 10.
			Захтев за давање сагласности за извоз људских ћелија и ткива овлашћена здравствена установа подноси Управи за биомедицину.
			Уз захтев из става 1. овог члана, овлашћена здравствена установа доставља документацију из члана 9. овог правилника.
			На основу документације из става 2. овог члана и извода из Листе чекања којом се потврђује да у Републици Србији нема лица које чека на пресађивање тих ћелија и ткива, Управа за биомедицину даје сагласност овлашћеној здравственој установи за извоз људских ћелија и ткива. 
			Члан 11.
			Ради складиштења матичних ћелија хематопоезе добијених из издвојене пупчане врпце живорођеног детета (у даљем тексту: матичне ћелије), може се одобрити извоз у банку ткива и ћелија, која има:
			1) дозволу надлежног органа за обављање поступка складиштења и увоза људских ћелија и ткива,
			2) успостављен систем квалитета и безбедности који се заснива на међународним стандардима, спецификацијама и принципима добре произвођачке праксе и добре лабораторијске праксе,
			3) успостављен систем идентификације и обележавања којим се обезбеђује следљивост.
			Члан 12.
			Поред услова из члана 12. овог правилника, банка људских ћелија и ткива треба да има  процедуре, за:
			1) увоз људских ћелија и ткива,
			2) пријем људских ћелија и ткива,
			3) складиштење људских ћелија и ткива,
			4) управљање квалитетом услуга,
			5) поступке интерних контрола, ревизије и унапређења система квалитета,
			6) обавештавање о озбиљним нежељеним догађајима и озбиљним нежељеним реакцијама.
			Члан 13.
			Банка људских ћелија и ткива у којој се врши складиштење матичних ћелија, овлашћеној здравственој установи која врши извоз, доставља:
			1) фотокопију акта којим је, од стране надлежног органа, овлашћена за обављање поступка складиштења и увоза људских ћелија и ткива,
			2) фотокопију  уговора закљученог са другом овлашћеном банком људских ћелија и ткива у коју се, у случају престанка рада, преносе и складиште матичне ћелије, под прописаним условима,
			3) податке о инспекцијском надзору надлежног државног органа (датум, врста инспекцијског надзора и главни налази и закључци),
			4) садржину (фотокопију) налепнице којом се обележава амбалажа која се користи за препакивање у поступку пријема, обраде и складиштења,
			5) попис процедура из члана 13. овог правилника и СОП-ове за складиштење људских ћелија и ткива,
			6) податке о другим условима од значаја за складиштење, по захтеву овлашћене здравствене установе.
			Тачност садржине документације из става 1. овог члана потврђује одговорно лице банке људских ћелија и ткива својеручним потписом и печатом банке људских ћелија и ткива, на свакој страници докумената.
			Документација из става 1. овог члана доставља се електронски и путем поште.
			Члан 14.
			Захтев за давање сагласности за обављање извоза матичних ћелија, ради складиштења у банци људских ћелија и ткива, овлашћена здравствена установа подноси Управи за биомедицину.
			Уз захтев из става 1. овог члана, овлашћена здравствена установа доставља документацију из члана 13. овог правилника.
			На основу документације из става 2. овог члана, Управа за биомедицину даје сагласност овлашћеној здравственој установи за извоз матичних ћелија, ради складиштења у банку људских ћелија и ткива.
			Члан 15.
			Након добијања сагласности за извоз матичних ћелија, овлашћена здравствена установа и банка људских ћелија и ткива закључују уговор којим уређују међусобна права и обавезе у погледу извоза и складиштења матичних ћелија.
			Члан 16.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00366/2019-21 
			У Београду, 21. августа 2019. године
			Министар,
			др Златибор Лончар, с.р.
	

