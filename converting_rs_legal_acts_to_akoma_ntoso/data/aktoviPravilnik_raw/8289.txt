


	
	Zakon


	
			На основу члана 124. став 9. Закона о ветеринарству („Службени гласник РСˮ, бр. 91/05, 30/10, 93/12 и 17/19 – др. закон),
			Министар пољопривреде, шумарства и водопривреде доноси
			ПРАВИЛНИК
			о условима за пошиљке за које није потребно решење за увоз и транзит
			"Службени гласник РС", број 39 од 6. јуна 2019.
			Члан 1.
			Овим правилником ближе се прописују услови за пошиљке за које није потребно решење за увоз и транзит.
			Члан 2.
			Решење за увоз пошиљки, које подлежу ветеринарско-санитарној контроли на граничном прелазу, није потребно под условом да се ради о следећим пошиљкама, и то:
			1)  стерилисане конзерве од меса и стерилисане конзерве од рибе и производа рибарства;
			2) мешовита храна, осим оне која у свом саставу садржи месо и производе од меса;
			3) прерађена храна за кућне љубимце;
			4) храна за кућне љубимце у конзерви;
			5) кожа која је подвргнута комплетном процесу штављења, „wet blueˮ третману, третману „пикловањаˮ, третману базом и саламуром pH вредности од 12 до 13 у трајању од најмање осам сати;
			6) прерађена вуна;
			7) прерађена длака;
			8) прерађено перје;
			9) кућице пужева;
			10) топљени восак.
			Пошиљке из става 1. овог члана прати међународна ветеринарска потврда (сертификат) која је издата и потписана од стране надлежног ветеринарског инспектора или овлашћеног ветеринара државе извознице или земље порекла (у даљем тексту: међународни сертификат) којoм се потврђује њихова безбедност.
			Члан 3.
			Решење за транзит преко територије Републике Србије пошиљака које подлежу ветеринарско-санитарној контроли на граничном прелазу није потребно за пошиљке:
			1) производа добијених топлотном обрадом на температури не мањој од 70 оC (пастеризација, стерилизација и кување) и производа добијених поступком ферментације који искључује могућност преношења заразних болести, под условом да је у међународном сертификату, који прати пошиљку, потврђено да је производ добијен од здравих животиња под контролом надлежне ветеринарске инспекције;
			2) меса (осим меса говеда), риба, конзумних риба и производа рибарства, ракова, шкољки, жаба, мекушаца и прерађених пужева, под условом да је у међународном сертификату потврђено да је пошиљка безбедна и да се њом не може пренети заразна болест животиња која подлеже обавези пријављивања;
			3) колагена, желатина и сировина за њихову производњу, под условом да их прати међународни сертификат којим се потврђује њихова безбедност;
			4) конзумних јаја и производа од јаја, под условом да их прати међународни сертификат којим се потврђује њихова безбедност;
			5) меда и производа пчела, под условом да их прати међународни сертификат којим се потврђује њихова безбедност;
			6) природних и вештачких омотача (црева) у затвореној амбалажи, под условом да их прати међународни сертификат којим се потврђује начин обраде којим се гарантује њихова безбедност;
			7) мешовите хране у складу са прописом којим се уређује листа мешовите хране и начин вршења контроле те хране;
			8) сирове вуне, сирових кожа, сировог крзна животиња, длаке и репова, под условом да је у међународном сертификату потврђено да у земљи извозници нису утврђене заразне болести са листе Међународне организације за заштиту здравља животиња – Office International des Epizooties (OIE) за врсту животиња од којих је производ добијен, да ти производи потичу од здравих животиња и да се том пошиљком не може пренети ниједна заразна болест која подлеже обавези пријављивања;
			9) обрађених кожа, коже које је подвргнута комплетном процесу штављења, „wet blueˮ третману, третману „пикловањаˮ, третману базом и саламуром pH вредности од 12 до 13 у трајању од најмање осам сати, прерађене вуне, прерађене длаке и прерађеног перја, кућица пужева и топљеног воска, под условом да их прати међународни сертификат којим се потврђује начин обраде којим се гарантује њихова безбедност;
			10) хране за животиње, рибљег брашна, прерађеног протеина животињског порекла, хране за рибе, млека у праху, топљених масноћа, производа од крви за исхрану животиња, сировина за производњу хране за кућне љубимце, хране за псе и мачке и друге кућне љубимце, под условом да је у међународном сертификату, који прати пошиљку, потврђено да храна за животиње, односно да састојци хране потичу из места у којима не владају заразне болести животиња и да је производни процес под сталном ветеринарском контролом, чиме се обезбеђује да се том пошиљком не могу пренети заразне болести животиња, као и да је у овом сертификату описан начин прераде и микробиолошка исправност;
			11) ловних трофеја, под условом да их прати међународни сертификат којим се потврђује начин обраде којим се гарантује њихова безбедност;
			12) прерађеног стајњака, под условом да их прати међународни сертификат којим се потврђује степен обраде и њихова безбедност;
			13) производа пчеларства за употребу у пчеларству, под условом да их прати међународни сертификат којим се потврђује начин обраде којим се гарантује њихова безбедност.
			Члан 4.
			Даном ступања на снагу овог правилника престаје да важи Правилник о врстама пошиљака производа животињског порекла за које није потребно решење о ветеринарско-санитарним условима које те пошиљке морају испуњавати приликом увоза и провоза („Службени лист СРЈˮ, број 2/96).
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-58/2019-09
			У Београду, 23. маја 2019. године
			Министар,
			Бранислав Недимовић, с.р.
	

