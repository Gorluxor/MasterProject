


	
	Zakon

	


	
			На основу члана 393. став 5. и члана 518. став 3. тачка 1) Закона о извршењу и обезбеђењу („Службени гласник РС”, бр. 106/15 и и 106/16 – аутентично тумачење, у даљем тексту: Закон) и члана 36. став 1. тачка 1) Статута Коморе јавних извршитеља („Службени гласник РС”, број 105/16),  
			Извршни одбор Коморе јавних извршитеља (у даљем тексту: Извршни одбор), на седници одржаној 8. септембра  2017. године, доноси
			ПРАВИЛНИК
			о поступању по захтеву извршног повериоца Комори јавних извршитеља за одређивање јавног извршитеља којем се подноси предлог за извршење на основу веродостојне исправе ради намирења новчаног потраживања насталог из комуналних услуга и сродних делатности
			"Службени гласник РС", број 29 од 13. априла 
			2018.
			Члан 1.
			Овим правилником уређује се подношење и садржина захтева извршног повериоца Комори јавних извршитеља (у даљем тексту: Комора), за одређивање јавног извршитеља, којем се подноси предлог за извршење на основу веродостојне исправе ради намирења новчаног потраживања насталог из комуналних услуга и сродних делатности, садржина одговора Коморе и начин достављања одговора извршном повериоцу, као и друга питања од значаја за овај поступак. 
			Члан 2.
			Пре подношења предлога за извршење на основу веродостојне исправе ради намирења новчаног потраживања насталог из комуналних услуга и сродних делатности (у даљем тексту: предлог за извршење) надлежном јавном извршитељу, извршни поверилац је дужан да Комори поднесе захтев за одређивање јавног извршитеља коме ће бити поднет предлог за извршење. 
			Захтев из става 1. овог члана се подноси у електронској форми, у .х1s формату на обрасцу 1 који је Прилог брoj 1 овог правилника и чини његов сaстaвни дeo.
			Образац 1 у општем делу садржи податке о извршном повериоцу: пун назив, седиште, МБР, ПИБ, назив огранка/пословне јединице уколико постоји, адресу за пријем електронске поште, као и укупан број предлога за извршење по предметном захтеву.
			Образац 1 у посебном делу садржи: референтну ознаку коју предмету додељује извршни поверилац, датум подношења захтева, висину потраживања, назнаку да ли је извршни дужник правно лице или физичко лице. Ако је извршни дужник физичко лице образац 1 у овом делу садржи име и презиме, општину пребивалишта односно боравишта и поштански број општине, а ако је извршни дужник правно лице или предузетник  образац 1 у овом делу садржи пословно име, општину седишта, поштански број општине, МБР и ПИБ. 
			Члан 3.
			Комора је дужна да одговори на захтев извршног повериоца у року од пет дана од дана пријема захтева, водећи рачуна о томе да се јавни извршитељи одређују равномерно, према азбучном реду уписа у Именик јавних извршитеља и заменика јавних  извршитеља и да је за поступање по предлогу за извршење искључиво надлежан јавни извршитељ на чијем подручју извршни дужник има пребивалиште, боравиште или седиште.
			Ако Комора не одговори на захтев извршног повериоца у року од пет дана, извршни поверилац самостално одређује јавног извршитеља на чијем подручју извршни дужник има пребивалиште, боравиште или седиште.
			Уколико је број предлога за извршење наведених у захтеву извршног повериоца мањи од броја јавних извршитеља надлежних за поступање, одређивање јавног извршитеља по првом следећем захтеву извршног повериоца започеће од првог наредног јавног извршитеља уписаног у Именик јавних извршитеља и заменика јавних  извршитеља, после јавног извршитеља који је последњи одређен.
			Члан 4.
			Након одређивања јавног извршитеља, Комора ће о томе обавестити извршног повериоца електронским путем на обрасцу 2 који је Прилог брoj 2 овог правилника и чини његов сaстaвни дeo.
			Образац 2 садржи све податке које садржи образац 1, као и регистрациони број предмета у Комори, име и презиме јавног извршитеља, број легитимације јавног извршитеља, датум одређивања јавног извршитеља и укупан број предлога извршног повериоца за који је одређен јавни извршитељ.
			Комора Образац 2 из става 1. овог члана доставља и јавним извршитељима који су одређени да поступају по предлозима за извршење.
			Подаци о захтевима извршних поверилаца и одговорима Коморе, објављују се на интернет страници Коморе, при чему се води рачуна о заштити података о личности извршног дужника. 
			Члан 5.
			Јавни извршитељ који је одређен за поступање по предлогу извршног повериоца  је дужан да у року од 30 дана од дана пријема обавештења из члана 4. овог правилника, обавести Комору о примљеним предлозима, односно о предлозима који нису примљени, и то електронским путем на обрасцу 3 који је Прилог брoj 3 овог правилника и чини његов сaстaвни дeo.
			У образац 3 који садржи све податке које садржи образац 2, јавни извршитељ за предлоге за извршење које је примио, уноси ознаку да је предлог за извршење примљен, датум пријема предлога за извршење и број под којим се предмет води код јавног извршитеља. За предлоге за извршење које није примио, јавни извршитељ уноси ознаку да предлог није примљен, поред ознаке предлога за извршење. 
			У случају да јавни извршитељ у року из става 1. овог члана не обавести Комору о примљеним предлозима за извршење, односно о предлозима који нису примљени, сматраће се да је примио предлоге за извршење.
			Уколико јавни извршитељ обавести Комору да није примио предлоге за извршење у року из става 1. овог члана, након чијег истека извршни поверилац исте поднесе, јавни извршитељ је дужан да о томе обавести Комору у року од три дана од пријема предлога за извршење. 
			Достављање обавештења јавних извршитеља након истека рокова из ст. 1. и 4. овог члана, неће се узимати у обзир. Изузетно, уколико је услед техничке грешке начињен пропуст приликом достављања обавештења Комори, председник Коморе може дозволити исправку грешке, по разматрању захтева јавног извршитеља који садржи образложење разлога за неблаговремено или нетачно достављање обавештења.
			Јавни извршитељ који је одређен за поступање, а није примио предлоге за извршење, приликом првог наредног поступка одређивања јавног извршитеља имаће предност, на тај начин што ће прво њему бити додељен онај број предлога за извршење који у претходној расподели није примио, након чега ће се приступити одређивању јавних извршитеља по азбучном реду, у складу са чланом 3. овог правилника.
			Члан 6.
			Стручна служба Коморе ће упоређивати податке које јавни извршитељи достављају у Обрасцу 3 са подацима којима располаже Комора, сачињавати извештаје и утврђивати евентуалне неправилности у раду јавних извршитеља,  а посебно поступање супротно одредбама Закона о извршењу и обезбеђењу и овог правилника.
			Провера тачности података из става 1. овог члана, вршиће се и у поступку надзора, који врши Комора над радом јавних извршитеља. 
			Контролу над спровођењем поступка и послова, прописаних ових правилником врше  председник Коморе и Извршни одбор. 
			У циљу ефикасније примене овог правилника, након његовог ступања на снагу, Комора ће сачинити техничко упутство за његово спровођење, које ће бити објављено на интернет страници Коморе.   
			Члан 7.
			Овај правилник ступа на снагу по добијању сагласности Министарства правде и објављује се у „Службеном гласнику Републике Србије”.
			Председник Извршног одбора,
			Миодраг Грујовић, с.р.
			Прилози
			Прилог 1-
			
			Образац 1
			Прилог 2-
			
			Образац 2
			Прилог 3-
			
			Образац 3
			
	

