


	
	Zakon


	
				На основу члана 110. став 6. Закона о водама („Службени гласник РС”, бр. 30/10, 93/12 и 101/16),
				Министар пољопривреде и заштите животне средине и министар здравља доносе
				ПРАВИЛНИК
				о садржини и начину вођења регистара заштићених области
				"Службени гласник РС", број 33 од 7. априла 
				2017.
				
				Члан 1.
				Овим правилником ближе се прописује садржина и начин вођења регистара заштићених области.
				Члан 2.
				Регистре заштићених области (у даљем тексту: Регистри), у складу са законом којим се уређују воде, води јавно водопривредно предузеће по водним подручјима и посебно за сваку заштићену област.
				Члан 3.
				Регистар за сваку заштићену област садржи:
				1) документа:
				(1) акт којим је област проглашена, односно одређена за заштићену, 
				(2) дигиталну карту заштићене области у ГИС формату;
				2) податке:
				(1) регистарски број заштићене области,
				(2) назив заштићене области,
				(3) категорију заштићене области (према категоријама заштите),
				(4) границе заштићене области (координате полигона),
				(5) назив надлежног органа чијим актом је област проглашена, односно одређена за заштићену,
				(6) број и датум акта којим је област проглашена, односно одређена за заштићену и копија акта,
				(7) списак водних тела површинских вода која су обухваћена заштићеном области, са координатама положаја водних тела,
				(8) списак водних тела подземних вода која су обухваћена заштићеном области, са координатама положаја водних тела,
				(9) површину и друге карактеристике заштићене области,
				(10) назив управљача заштићене области,
				(11) контакт лице управљача заштићене области.
				Члан 4.
				Регистри, поред података из члана 3. овог правилника, могу да садрже и друге податке о заштићеној области на водном подручју, податке о водним телима, податке о постојећем и захтеваном водном режиму (квантитету и квалитету вода) и друго.
				Резиме регистра садржи нарочито карте са означеним положајем сваке заштићене области и називом акта којим је област проглашена, односно одређена за заштићену.
				Члан 5.
				Регистри се воде у електронској форми у базама Водног информационог система Републике Србије.
				Регистри се редовно воде и допуњавају, у складу са законом којим се уређују воде.
				Члан 6.
				Уношење заштићене области у Регистар јавно водопривредно предузеће врши на основу акта надлежног органа о проглашењу, односно одређивању заштићене области.
				За потребе вођења Регистра надлежни орган, у складу са законом којим се уређују воде, доставља јавном водопривредном предузећу акт о проглашењу, односно одређивању заштићене области, односно акт којим је утврђено да је област изгубила својство заштићене области, у року од 30 дана од дана када је тај акт ступио на снагу.
				На захтев јавног водопривредног предузећа, а за потребе вођења Регистра, надлежни орган доставиће јавном водопривредном предузећу и друге податке које поседује, а који су од значаја за вођење Регистра, без новчане надокнаде.
				Члан 7.
				Свака заштићена област у Регистру може да има само један регистарски број.
				Регистарски број додељен једној заштићеној области јавно водопривредно предузеће не може мењати, нити доделити другој заштићеној области.
				Члан 8.
				Регистри садрже и све настале промене докумената и података из члана 3. овог правилника (датум, врста и опис промене), као и исправке погрешно унетих података.
				Брисање заштићене области из Регистра врши се на основу акта надлежног органа којим је утврђено да је област изгубила својство заштићене области најкасније у року од 30 дана од дана пријема акта.
				Унос података, као и све врсте исправки, измена и допуна у Регистрима и брисање заштићене области из Регистара обавља лице овлашћено за вођење Регистара.
				Члан 9.
				Сви документи и подаци евидентирани у Регистрима доступни су заинтересованом лицу путем интернета, а преко Водног информационог система Републике Србије.
				Члан 10.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-252/2016-07
				У Београду, 8. фебруарa 2017. године
				Министар,
				Бранислав Недимовић, с.р.
				Министар,
				Златибор Лончар, с.р.
	

