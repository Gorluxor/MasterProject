


	
	Zakon



	
			Редакцијски пречишћен текст
			
			
			На основу члана 150. ст. 1. и 3, члана 157. став 1, члана 167, члана 177. став 1, члана 179. став 4, члана 239. и члана 265. Закона о ваздушном саобраћају („Службени гласник PС”, бр. 73/10, 57/11, 93/12, 45/15, 66/15 – др. закон и 83/18),
			Директор Директората цивилног ваздухопловства Pепублике Србије доноси
			ПРАВИЛНИК
			о обезбеђивању континуиране пловидбености ваздухоплова и других ваздухопловних производа, делова и уређаја и о одобравању ваздухопловно-техничких организација и особља који се баве овим пословима
			"Службени гласник РС", бр. 5 од 31. јануара 
			2019, 50 од 12. јула 2019.
			Предмет правилника
			Члан 1.
			Овим правилником прописују се: услови под којима се издаје, мења, суспендује или ставља ван снаге дозвола за обављање ваздухопловно-техничке делатности организацијама за одржавањe и обезбеђивањe континуиране пловидбености ваздухоплова и других ваздухопловних производа, делова, уређаја и опреме, као и образац те дозволе; услови под којима се издају, мењају, суспендују или стављају ван снаге потврда о пловидбености и потврда о провери пловидбености, образац потврде о пловидбености и потврде о провери пловидбености, ограничења која се уписују у потврду о пловидбености, начин на који се обављају основни и периодични преглед ваздухоплова, садржина програма одржавања ваздухоплова и начин на који се програм одржавања примењује; услови под којима се издаје дозвола особљу које одржава ваздухоплов и уписује овлашћење у дозволу, време на које се издаје дозвола, време на које важе овлашћења која су уписана у дозволу, услови под којима се мења, суспендује или ставља ван снаге дозвола, услови под којима се суспендују или стављају ван снаге овлашћења која су уписана у дозволу и образац дозволе, као и услови под којима се издаје, мења, суспендује и ставља ван снаге потврда о праву на обучавање особља које одржава ваздухоплов, временски период на који се издаје потврда и образац потврде.
			Преузимање прописа Европске уније
			Члан 2.
			Услови под којима се издаје, мења, суспендује или ставља ван снаге дозвола за обављање ваздухопловно-техничке делатности организацијама за одржавањe и обезбеђивањe континуиране пловидбености ваздухоплова и других ваздухопловних производа, делова, уређаја и опреме, образац те дозволе, услови под којима се издају, мењају, суспендују или стављају ван снаге потврда о пловидбености и потврда о провери пловидбености, образац потврде о пловидбености и потврде о провери пловидбености, ограничења која се уписују у потврду о пловидбености, начин на који се обављају основни и периодични преглед ваздухоплова, садржина програма одржавања ваздухоплова и начин на који се програм одржавања примењује, услови под којима се издаје дозвола особљу које одржава ваздухоплов и уписује овлашћење у дозволу, време на које се издаје дозвола, време на које важе овлашћења која су уписана у дозволу, услови под којима се мења, суспендује или ставља ван снаге дозвола, услови под којима се суспендују или стављају ван снаге овлашћења која су уписана у дозволу и образац дозволе, као и услови под којима се издаје, мења, суспендује и ставља ван снаге потврда о праву на обучавање особља које одржава ваздухоплов, временски период на који се издаје потврда и образац потврде садржани су у Прилогу 1, који је одштампан уз овај правилник и чини његов саставни део. 
			Прилогом 1. овог правилника се у домаће законодавство преузима Уредба Комисије (ЕУ) бр. 1321/2014 од 26. новембра 2014. године о континуираној пловидбености ваздухоплова и ваздухопловних производа, делова и уређаја и о одобравању организација и особља који се баве овим задацима, измењена и допуњена следећим уредбама:
			1) Уредбом Комисије (ЕУ) бр. 2015/1088 од 3. јула 2015. године о измени Уредбе (ЕУ) бр. 1321/2014 у погледу ублажавања поступака одржавања за општу категорију ваздухоплова;
			2) Уредбом Комисије (ЕУ) бр. 2015/1536 од 16. септембра 2015. године о измени Уредбе (ЕУ) бр. 1321/2014 у погледу усклађивања правила за континуирану пловидбеност са Уредбом (ЕЗ) број 216/2008, критични задаци одржавања и праћење континуиране пловидбености ваздухоплова.
			Допунски услови
			Члан 3. 
			Oвим правилником прописују се и допунски услови за примену Уредбе Комисије (ЕЗ) бр. 1321/2014 у Републици Србији. 
			Допунски услови обухватају: 
			1) услове у погледу признавања испита, који су дати у Прилогу 2, који је одштампан уз овај правилник и чини његов саставни део; 
			2) скраћенице које се користе за овлашћења за ваздухоплове и ограничења која се уписују у Део-66 дозволу, које су дате у Прилогу 3, који је одштампан уз овај правилник и чини његов саставни део;
			3) услове за одобрење обуке која није ЕASA Део 147 обука, који су дати у Прилогу 4, који је одштампан уз овај правилник и чини његов саставни део;
			4) услове који се односе на оверу радова на ваздухопловима који немају документ о типу који је признала 
			EASA и упис овлашћења у дозволу, који су дати у Прилогу 5, који је одштампан уз овај правилник и чини његов саставни део;
			5) услове који се односе на оверу радова 
			на једрилицама, који су дати у Прилогу 6, који је одштампан уз овај 
			правилник и чини његов саставни део;
			6) условe који се односе на примену Дела-М 
			у погледу ваздухоплова који немају потврду о типу коју је издала или 
			признала EASA, који су дати у Прилогу 7, 
			који је одштампан уз овај правилник и чини његов саставни део;
			7) условe који се односе на примену 
			Дела-145 у погледу одржавања ваздухоплова који немају потврду о типу 
			коју је издала или признала EASA, који 
			су дати у Прилогу 8, који је одштампан уз овај правилник и чини 
			његов саставни део;
			8) додатне спецификације пловидбености за 
			обављање делатности, које су дате у Прилогу 9, који је одштампан уз 
			овај правилник и чини његов саставни део, а којим се у домаће 
			законодавство преузима Уредба Комисије (ЕУ) број 2015/640 од 23. 
			априла 2015. године о додатним спецификацијама пловидбености за 
			одређену врсту делатности и о измени Уредбе (ЕУ) број 965/2012, 
			измењена и допуњена Спроведбеном уредбом Комисије (ЕУ) број 2019/133 
			од 28. јануара 2019. године којом се мења и допуњује Уредба (ЕУ) 
			број 2015/640 у погледу увођења нових додатних спецификација 
			пловидбености.
			*Службени гласник РС, број 50/2019
			Значење израза
			Члан 4.
			Поједини изрази који се користе у овом правилнику имају следеће значење:
			1) Агенција или ЕАSA је Европска агенција за безбедност ваздушног саобраћаја (European Aviation Safety Agency); 
			2) одржавање и обезбеђивање континуиране пловидбености ваздухоплова и других ваздухопловних производа, делова и уређаја је ваздухопловно-техничка делатност; 
			3) сертификат о одобрењу организације за одржавање је дозвола за обављање ваздухопловно-техничке делатности одржавања ваздухоплова и других ваздухопловних производа, делова, уређаја и опреме; 
			4) сертификат о одобрењу организације за обезбеђивање континуиране пловидбености је дозвола за обављање ваздухопловно-техничке делатности обезбеђивања континуиране пловидбености ваздухоплова и других ваздухопловних производа, делова, уређаја и опреме; 
			5) сертификат о одобрењу организације за обуку особља за одржавање је потврда о праву на обучавање особља за одржавање ваздухоплова;
			6) Уредба бр. 216/2008 је Уредба (ЕЗ) Европског парламента и Савета бр. 216/2008 од 20. фебруара 2008. године о основним правилима у области цивилнoг ваздухопловства и оснивању Европске агенције за безбедност ваздушног саобраћаја, којом се укидају Упутство Савета 91/670/EEЗ, Уредба (ЕЗ) бр. 1592/2002 и Упутство 2004/36/ЕЗ. Ова уредба преузета је у правни систем Републике Србије Правилником о основним правилима у области цивилног ваздухопловства и надлежностима Европске агенције за безбедност ваздушног саобраћаја („Службени гласник РС”, бр. 23/12 и 104/17);
			7) Уредба бр. 1008/2008 је Уредба Европског парламента и Савета (EЗ) бр. 1008/2008 од 24. септембра 2008. године о заједничким правилима за обављање авио-превоза у Заједници. Ова уредба преузета је у правни систем Републике Србије Правилником о оперативној дозволи и заједничким правилима за обављање јавног авио-превоза („Службени гласник РС”, бр.  54/12 и 76/13); 
			8) Уредба бр. 1178/2011 је Уредба Комисије (ЕУ) бр. 1178/2011 од 3. новембра 2011. године која ближе прописује техничке захтеве и управне процедуре за летачко особље у складу са Основном уредбом Европског парламента и Савета (ЕЗ) бр. 216/2008. Ова уредба је у Републици Србији примењена Правилником о летачком особљу („Службени гласник РС”, бр. 33/13, 61/15, 37/18, 63/18 и 69/18);
			9) Уредба бр. 748/2012 је Уредба Комисије (ЕУ) бр. 748/2012 од 3. августа 2012. године којом се утврђују правила за извршење за сертификацију ваздухоплова и са њима повезаних производа, делова и уређаја у области пловидбености и заштите животне средине, као и за одобравање организација за производњу и организација за пројектовање. Ова уредба преузета је у правни систем Републике Србије Правилником о сертификацији ваздухоплова и других ваздухопловних производа, делова и уређаја и о издавању дозвола за обављање ваздухопловно-техничке делатности организацијама за производњу и пројектовање („Службени гласник РС”, бр. 5/18 и 1/19);
			10) Уредба бр. 965/2012 је Уредба Комисије (ЕУ) бр. 965/2012 од 5. октобра 2012. године о утврђивању техничких захтева и административних процедура који се односе на делатности у ваздушном саобраћају у складу са Уредбом Европског парламента и Савета (ЕЗ) бр. 216/2008. Ова уредба преузета је у правни систем Републике Србије Правилником о условима за обављање ваздушног саобраћаја („Службени гласник РС”, бр. 9/18 и 56/18);
			11) Уредба бр. 379/2014 је Уредба Комисије (ЕУ) бр. 379/2014 од 7. априла 2014. године којом се мења и допуњује Уредба (ЕУ) бр. 965/2012 о утврђивању техничких захтева и административних процедура који се односе на делатности у ваздушном саобраћају у складу са Уредбом Европског парламента и Савета (ЕЗ) бр. 216/2008.
			Појам „национална ваздухопловна власт”, „надлежни орган”, „надлежни орган државе чланице” који се користи у Прилогу 1. овог правилника тумачи се, кад је то примењиво, као Директорат цивилног ваздухопловства Републике Србије.
			Појам „држава чланица” који се користи у Прилогу 1. овог правилника тумачи се сагласно тач. 2. и 3. Анекса II ECAA споразума и одговарајућим одредбама Лисабонског уговора којим се мења и допуњава Уговор о Европској унији и Уговор о оснивању Европске заједнице. 
			Остали изрази који се користе у овом правилнику имају значења која су наведена у Прилогу 1. овог правилника.
			Прихватљиви начини усаглашaвања
			Члан 5.
			Уз одредбе Прилога 1. овог правилника примењују се прихватљиви начини усаглашавања (Acceptable Means of Compliance (AMC)) и Упутства (Guidance Material (GM)) које је утврдила Европска агенција за безбедност ваздушног саобраћаја (ЕАSA) и који су објављени на њеним интернет страницама.
			Прелазне одредбе
			Члан 6.
			Дозволе за обављање ваздухопловно-техничке делатности обезбеђивања континуиране пловидбености ваздухоплова и других ваздухопловних производа, делова, уређаја и опреме, као и дозволе за обављање ваздухопловно-техничке делатности одржавања ваздухоплова и других ваздухопловних производа, делова, уређаја и опреме, које су важеће на дан ступања на снагу овог правилника, важе до издавања одговарајућих дозвола у складу са одредбама овог правилника.
			Сертификате о одобрењу организација за обезбеђивање континуиране пловидбености и организација за одржавање, чији су обрасци садржани у Прилогу 1. овог правилника, Директорат ће издавати у форми дозволе за обављање одговарајуће врсте ваздухопловно-техничке делатности. 
			Сертификат о одобрењу организација за обуку особља за одржавање, чији је образац садржан у Прилогу 1. овог правилника, Директорат ће издавати у форми потврде о праву на обучавање особља за одржавање.
			Део-66 (Part-66) дозволе издате на основу Правилника о обезбеђивању континуиране пловидбености ваздухоплова и других ваздухопловних производа, делова и уређаја и о одобравању ваздухопловно-техничких организација и особља које се баве овим пословима („Службени гласник РС”, бр. 32/11, 23/12, 27/12 – исправка и 10/14) важе до истека рока који је у њима назначен. На захтев имаоца дозволе, оне могу да буду замењене новим дозволама према условима и на начин прописан овим правилником.
			Потврде о праву на обучавање ваздухопловног особља одржавања ваздухоплова које су издате до ступања на снагу овог правилника замениће се потврдама о праву на обучавање ваздухопловног особља одржавања ваздухоплова у складу са одредбама овог правилника, а најкасније у року од 24 месеца од његовог ступања на снагу.
			Курсеви основне обуке који су прописани Правилником о обезбеђивању континуиране пловидбености ваздухоплова и других ваздухопловних производа, делова и уређаја и о одобравању ваздухопловно-техничких организација и особља које се баве овим пословима („Службени гласник РС”, бр. 32/11, 23/12, 27/12 – исправка и 10/14) могу да започну најкасније 30 дана од дана ступања на снагу овог правилника, а испити основног знања који се спроводе као део ових курсева могу да се обаве у складу са тим правилником.
			Испити из основног знања прописани Правилником о обезбеђивању континуиране пловидбености ваздухоплова и других ваздухопловних производа, делова и уређаја и о одобравању ваздухопловно-техничких организација и особља које се баве овим пословима („Службени гласник РС”, бр. 32/11, 23/12, 27/12 – исправка и 10/14), које спроводи надлежни орган или организација за обуку особља за одржавање ваздухоплова одобрена у складу са Анексом IV (Део-147) Прилога 1. наведеног правилника, а који нису у оквиру курса основне обуке, могу да се спроведу најкасније 30 дана од дана ступања на снагу овог правилника.
			Курсеви обуке за тип ваздухоплова и испити за тип ваздухоплова који су прописани Правилником о обезбеђивању континуиране пловидбености ваздухоплова и других ваздухопловних производа, делова и уређаја и о одобравању ваздухопловно-техничких организација и особља које се баве овим пословима („Службени гласник РС”, бр. 32/11, 23/12, 27/12 – исправка и 10/14) морају да започну и да се заврше најкасније у року од шест месеци од дана ступања на снагу овог правилника.
			Престанак важења других прописа
			Члан 7.
			Даном ступања на снагу овог правилника престаје да важи Правилник о обезбеђивању континуиране пловидбености ваздухоплова и ваздухопловних производа, делова и уређаја и о одобравању организација и особља који се баве овим пословима („Службени гласник РС”, бр. 32/11, 23/12, 27/12 – исправка и 10/14).
			Ступање на снагу
			Члан 8.
			Овај правилник ступа на снагу осмог дана од дана објављивања у „Службеном гласнику Републике Србије”.
			Брoj 5/1-01-0002/2019-0001
			У Београду, 18. јануара 2019. године
			Директор,
			Мирјана Чизмаров, с.р.
			Прилози
			НАПОМЕНА ИЗДАВАЧА: Правилником о изменама и допунама 
			Правилника о обезбеђивању континуиране пловидбености ваздухоплова и 
			других ваздухопловних производа, делова и уређаја и о одобравању 
			ваздухопловно-техничких организација и особља који се баве овим 
			пословима ("Службени гласник РС", број 50/2019) додати су прилози 
			7-9 (види члан 2. Правилника - 50/2019-129). 
			
			
			Прилог 1 
			- Уредба Комисије (ЕУ) бр. 1321/2014 од 26. новембра 2014. године о континуираној пловидбености ваздухоплова и ваздухопловних производа, делова и уређаја и о одобравању организација и особља који се баве овим задацима
			
			
			Прилог 2 - Допунски услови у погледу признавања испита
			
			Прилог 
			3 - Скраћенице овлашћења за ваздухоплове и ограничења која се уписују у Део-66 дозволу
			
			
			Прилог 4 - Одобрење обуке која није EASA Део-147 обука
			
			
			Прилог 5 - Овера радова на ваздухопловима који немају документ о типу који је признала Агенција и упис овлашћења у дозволу
			
			
			Прилог 6 - Овера радова на једрилицама
			
			
			Прилог 7 - Услови који се односе на примену Дела-М у погледу 
			ваздухоплова који немају потврду о типу коју је издала или признала
			EASA
			
			
			Прилог 8 - Услови који се односе на примену Дела-145 у погледу 
			одржавања ваздухоплова који немају потврду о типу коју је издала или 
			признала EASA
			
			
			Прилог 9 - Уредба Комисије (ЕУ) број 2015/640 од 23. априла 2015. 
			године о додатним спецификацијама пловидбености за одређену врсту 
			делатности и о измени Уредбе (ЕУ) број 965/2012
	

