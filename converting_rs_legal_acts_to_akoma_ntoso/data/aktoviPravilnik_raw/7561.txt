


	
	Zakon

	


	
				На основу члана 10. став 10. Закона о метрологији („Службени гласник РС”, број 15/16),
				Министар привреде доноси
				ПРАВИЛНИК
				о критеријумима за одређивање висине трошкова оверавања мерила
				"Службени гласник РС", број 34 од 11. 
				априла 2017.
				Члан 1.
				Овим правилником ближе се прописују критеријуми за одређивање висине трошкова оверавања мерила одређених ценовником овлашћеног тела.
				Члан 2. 
				Критеријуми из члана 1. овог правилника су:
				1) економска оправданост висине трошкова оверавања мерила;
				2) јасност и транспарентност трошкова оверавања мерила.
				Члан 3. 
				Према критеријуму из члана 2. тачка 1) овог правилника трошкови оверавања мерила одређују се на основу следећих елемената, нарочито:
				1) трошкова рада запосленог и другог ангажованог лица које оверава мерило које је предмет поднетог захтева за оверавање;
				2) трошкова коришћења опреме за обављање оверавања мерила (еталонирање, одржавање, унапређивање и сервисирање опреме);
				3) времена потребног за оверавање појединачног мерила, у зависности од врсте оверавања мерила, као и од врсте и карактеристика мерила које је предмет оверавања; 
				4) трошковa дневница лица које оверава мерило, уколико је примењиво;
				5) општих трошкова у вези са оверавањем мерила (трошкови одржавања акредитације, режијски трошкови пословних просторија овлашћеног тела и др.), који су у функцији оверавања мерила);
				6) трошкова потрошног материјала неопходног за оверавање мерила;
				7) трошка набавке државних жигова;
				8) других оправданих трошкова оверавања мерила (нпр. трошкови транспорта опреме, уколико је примењиво и сл.);
				9) могућности за умањење и увећање трошкова оверавања мерила утврђених прописом којим се уређује висина и начин плаћања такси за спровођење оверавања мерила које спроводи Дирекција за мере и драгоцене метале;
				10) да висина трошкова оверавања мерила по комаду мерила није нижа од 20% нити виша од 30% од износа такси које се плаћају за оверавање мерила, у складу са прописом из тачке 9) овог члана.
				Члан 4.
				Према критеријуму из члана 2. тачка 2) овог правилника трошкови оверавања мерила одређују се:
				1) по комаду мерила, за које се наводе метролошке карактеристике мерила (опсег мерења, класе тачности и сл.);
				2) у динарским износима, без и са обрачунатим ПДВ, по комаду мерила које се оверава. 
				Члан 5. 
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-99/2016-07
				У Београду, 4. априла 2017. године
				Министар,
				Горан Кнежевић, с.р.
	

