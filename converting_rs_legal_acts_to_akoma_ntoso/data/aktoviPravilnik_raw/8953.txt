


	
	Zakon


	
	На основу члана 8. став 1. тачка 1), члана 23. став 1. и члана 69. став 2. Закона о електронским комуникацијама („Службени гласник РС”, број 44/10), члана 12. став 1. тачка 1) и члана 16. тачка 4. Статута Републичке агенције за електронске комуникације („Службени гласник РС”, број 59/10),
	Управни одбор Републичке агенције за електронске комуникације, на седници од 26. августа 2011. године, донеo је
	
	ПРАВИЛНИК 
	
	о обиму и садржају основног скупа изнајмљених линија
	"Службени 
	гласник РС", број 70 од 23. септембра 2011.
	
	Члан 1.
	Овим правилником ближе се прописује обим и садржај основног скупа изнајмљених линија, у погледу обезбеђења дела или целог основног скупа изнајмљених линија и услова за њихово коришћење, које је оператор са значајном тржишном снагом на релевантном тржишту изнајмљених линија (у даљем тексту: оператор са ЗТС) у обавези да понуди другим операторима.
	Члан 2.
	Поједини изрази употребљени у овом правилнику имају следеће значење:
	Услуга давања у закуп основног скупа изнајмљених линија 
	је врста електронске комуникационе услуге, која оператору кориснику, независно од технологије која се користи, омогућава транспарентни капацитет за пренос комуникационих сигнала између терминалних тачака мреже, при чему оператор корисник услуге не може учествовати у контролисању функције комутације и усмеравања сигнала. 
	
	Оператор корисник је оператор електронске комуникационе мреже и/или услуге, који користи или намерава да користи део или цео основни скуп изнајмљених линија. 
	
	Члан 3.
	Основни скуп изнајмљених линија које се дају у закуп су линије са следећим протоком:
	
		
			
				
				Проток
				
				Примењени стандарди
			
			
				
				64 kb/s
				
				EN 300 288, EN 300 289 
			
			
				
				2048 kb/s (неструктуирано)
				
				EN 300 418, EN 300 247
			
			
				
				2048 kb/s (структуирано)
				
				EN 300 418, EN 300 419 
			
			
				
				34 Mb/s
				
				EN 300 686, EN 300 687
			
		
	
	Члан 4.
	Оператор са ЗТС услугу давања у закуп основног скупа изнајмљених линија пружа на територији за коју је одређен за оператора са ЗТС, на недискриминаторан начин по ценама заснованим на трошковном принципу.
	Оператор са ЗТС је дужан да услугу давања у закуп основног скупа изнајмљених линија пружа под једнаким условима и са истим квалитетом као што то чини за сопствене потребе, односно за потребе повезаних лица или партнера, као и да не ограничава оператора корисника врстом услуге које може да пружа. 
	
	Члан 5.
	Оператор са ЗТС је у обавези да у својој стандардној понуди дефинише услове под којима даје у закуп основни скуп изнајмљених линија. 
	
	Стандардна понуда из става 1. овог члана, мора бити у складу са Законом о електронским комуникацијама („Службени гласник РС“, број 44/10, у даљем тексту: Закон) и општим актом Републичке агенције за електронске комуникације (у даљем тексту: Агенција) који уређује минимални садржај, ниво детаљности и начин објављивања стандардне понуде за услуге изнајмљивања линија. 
	
	Члан 6.
	Оператор са ЗТС и оператор корисник, у складу са стандардном понудом, закључују уговор о закупу основног скупа изнајмљених линија.
	Рок за закључење уговора одређен је стандардном понудом. 
	Оператор са ЗТС је у обавези да реализује закључен уговор, према протоку изнајмљене линије, у складу са роковима одређеним Препоруком Комисије од 21. јануара 2005. године о пружању услуга изнајмљених линија у Европској унији, I део - Основни услови за пружање услуга изнајмљених линија на велепродајном нивоу, C(2005) 103/1, наведеним у следећој табели: 
	
	
		
			
				
				Проток
				
				Рокови за реализацију
			
			
				
				64 kb/s
				
				18 дана
			
			
				
				2048 kb/s (неструктуирано)
				
				30 дана
			
			
				
				2048 kb/s (структуирано)
				
				33 дана
			
			
				
				34 Mb/s
				
				52 дана
			
		
	
	Члан 7.
	Уколико оператор са ЗТС нема техничких могућности (услова) да пружи услугу давања у закуп основног скупа изнајмљених линија оператору кориснику, у обавези је да најкасније у року од 8 (осам) дана од дана пријема захтева, о томе обавести оператора корисника.
	Агенција, на захтев оператора корисника, може проверити постојање разлога за одбијање захтева из става 1. овог члана, од стране оператора са ЗТС и поступити у складу са Законом.
	Члан 8.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 1-01-3400-15/11
	У Београду, 26. августа 2011. године
	Председник
	Управног одбора,
	проф. др 
	Јован Радуновић, с.р.

