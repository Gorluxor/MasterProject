





 Редакцијски пречишћен текст
	
	
	На
основу члана 13. став 2. и члана 23. став 2. Закона о ветеринарству („Службени гласник
РС”, број 91/05),

Министар
пољопривреде, шумарства и водопривреде, доноси

ПРАВИЛНИК

о садржини и начину вођења
Регистра правних лица за обављање ветеринарске делатности и Регистра
предузетника који обављају послове ветеринарске делатности

“Службени гласник
РС”, бр. 11 од 31. јануара 2008, 44 од 8. јуна 2018 - др. закон

Члан 1.

Овим правилником уређује се садржина и начин вођења Регистра
правних лица за обављање ветеринарске делатности и Регистра предузетника који обављају
послове ветеринарске делатности (у даљем тексту: Регистар).

Члан 2.

Регистар се води у министарству надлежном за послове ветеринарства
(у даљем тексту: министарство).

Увид у Регистар врши се уз обавезно присуство лица овлашћеног
за вођење Регистра.

Члан 3.

Регистар се води у облику регистарске књиге.

На насловној страни регистарске књиге ставља се печат министарства,
назив Регистра и редни број књиге.

Регистар се води путем аутоматске обраде података и у електронској
форми.

Документа која се подносе уз захтев за упис чине саставни
део Регистра и трајно се чувају у складу са прописима којима се уређује архивска
грађа.

Члан 4.

Регистарска књига састоји се из регистарских уложака који
се формирају за свако правно лице, односно предузетника.

Регистарски улошци из става 1. овог члана састоје се од
омота у које се улаже документација од значаја за упис у Регистар, промене података
и брисање из Регистра.

У једном регистарском улошку могу се водити подаци само
за једно правно лице, односно предузетника.

Сви омоти регистарског улошка нумерисани су.

Члан 5.

Упис у Регистар врши се на основу писменог захтева правног
лица, односно предузетника који се подноси министарству.

Захтев из става 1. овог члана садржи следеће податке:

1) назив и седиште правног лица, односно предузетника који
подноси захтев;

2) име и презиме, адреса, јединствени матични број грађанина
за предузетника;

3) порески идентификациони број подносиоца захтева (у даљем
тексту: ПИБ);

4) број и датум акта о упису у одговарајући регистар привредних
субјеката;

5) имена лица овлашћених за заступање;

6) о пуномоћнику и пуномоћје, ако се захтев подноси преко
пуномоћника;

7) решење министарства о испуњености услова за обављање
ветеринарске делатности;

8) потпис подносиоца захтева.

Уз захтев из става 1. овог члана подноси се доказ:

1) да је правно лице, односно предузетник уписан у одговарајући
регистар код надлежног органа;

2) о ПИБ-у;

3) о свим отвореним рачунима код банака.

Подносилац захтева за упис у Регистар доставља оверене копије
исправа којима се доказују подаци из става 3. овог члана.
	*Службени гласник РС, 44/2018

Члан 6.

Сваком правном лицу, односно предузетнику се приликом уписа
у Регистар додељује регистарски број.

Правно лице, односно предузетник може да има само један
регистарски број.

Регистарски број који је једном додељен не може се мењати.

Регистарски број који је додељен правном лицу, односно предузетнику
не може бити додељен неком другом правном лицу, односно предузетнику у случају престанка
обављања ветеринарске делатности тог правног лица, односно предузетника.

Члан 7.

У Регистар се уписују и промене података.

Правно лице, односно предузетник дужан је да сваку промену
података пријави министарству у року од 15 дана од дана настале промене.

Члан 8.

Правно лице, односно предузетник брише се из Регистра ако
поднесе захтев за брисање.

Министарство може и по службеној дужности да покрене поступак
за брисање уписа у Регистар.

Члан 9.

Брисање из Регистра врши се повлачењем дијагоналне линије
преко свих рубрика осим рубрике „промене” у коју се уноси број и датум акта на основу
кога је извршена промена, односно брисање правног лица и предузетника из Регистра.

Члан 10.

Овај правилник ступа
на снагу осмог дана од дана објављивања у „Службеном гласнику Републике Србије”.

Број
110-00-5/2008-09

У
Београду, 25. јануара 2008. године

Министар,

др
Слободан Милосављевић, с.р.



