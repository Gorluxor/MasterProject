


	
	Zakon


	
			На основу члана 6. став 1. Закона о техничким захтевима за производе и оцењивању усаглашености („Службени гласник РС”, број 36/09), 
			Министар рударства и енергетике доноси
			ПРАВИЛНИК
			о техничким и другим захтевима за биогорива и биотечности
			“Службени гласник РС”, број 73 од 11. октобра 
			2019.
			I. ОСНОВНЕ ОДРЕДБЕ
			Члан 1.
			Овим правилником прописују се технички и други захтеви које морају да испуњавају биогорива и биотечности, којa се стављају на тржиште Републике Србије, као и начин оцењивања усаглашености биогорива и биотечности.
			Члан 2.
			Поједини изрази који се употребљавају у овом правилнику, а нису њиме дефинисани, имају значење дефинисано прописима којима се уређује област енергетике.
			Члан 3.
			 Биогорива у смислу овог правилника су:
			1) биоетанол;
			2) био-ЕТБЕ;
			3) био-МТБ;
			4) биодизел;
			5) хидрогенизовано биљно уље.
			Биотечност у смислу овог правилника je био гасно уље екстра лако.
			Члан 4.
			Биоетанол у смислу овог правилника је етанол произведен из биомасе, који се користи за намешавање безоловних моторних бензина, у складу са захтевима стандарда SRPS EN 228.
			Члан 5. 
			Био-ЕТБЕ у смислу овог правилника је етил-терцијарни-бутил-етар произведен од биоетанола, који се користи за намешавање безоловних моторних бензина, у складу са захтевима стандарда SRPS EN 228.
			Члан 6. 
			Био-МТБЕ у смислу овог правилника је метил-терцијарни-бутил-етар произведен од биометанола, који се користи за намешавање безоловних моторних бензина, у складу са захтевима стандарда SRPS EN 228.
			Члан 7. 
			Биодизел у смислу овог правилника је метил-естар масних киселина BIОDIZEL B100, произведен из биомасе, који се користи за намешавање гасног уља:
			1) EVRO DIZEL, у складу са захтевима стандарда SRPS EN 590;
			2) дизел гориво GASNO ULJE 0,1, у складу са прописом којим се уређују захтеви за течна горива нафтног порекла.
			Члан 8. 
			Хидрогенизовано биљно уље у смислу овог правилника je биљно уље термохемијски обрађено водоником HVO, које се користи за намешавање гасног уља: 
			1) EVRO DIZEL у односу који обезбеђује да је намешано гасно уље у складу са захтевима стандарда SRPS EN 590;
			2) дизел гориво GASNO ULJE 0,1, у односу који обезбеђује да је намешано гасно уље у складу са прописом којим се уређују захтеви за течна горива нафтног порекла.
			Члан 9.
			Биотечност био гасно уље екстра лакo у смислу овог правилника je метил-естар масних киселина BIО EKSTRA LAKO BЕL-100, произведен из биомасе, која се користи у енергетске сврхе и то:
			1) као енергетско гориво у уређајима за загревање пројектованим или прилагођеним за ову врсту горива, у концентрацији од 100%;
			2) за намешавање гасног уља екстра лако EVRO EL у односу који обезбеђује да је намешано гасно уље у складу са захтевима прописа којим се уређују течна горива нафтног порекла.
			II. ТЕХНИЧКИ И ДРУГИ ЗАХТЕВИ 
			Члан 10. 
			Биоетанол из члана 4. овог правилника мора да задовољи све захтеве стандарда SRPS EN 15376.
			Члан 11. 
			BIОDIZEL B100 из члана 7. овог правилника мора да задовољи све захтеве стандарда SRPS EN 14214.
			Члан 12. 
			BIО EKSTRA LAKO BЕL-100 из члана 9. овог правилника мора да задовољи све захтеве стандарда SRPS EN 14214.
			BIО-EKSTRA LAKO BЕL-100 из члана 9. тачка 1) овог правилника мора да задовољи, у зависности од климатских услова, следећи захтев за тачку филтрабилности (CFPP):
			
				
					
					
					
					
				
				
					
						
							Сезона
						
						
							Датум
						
						
							Тачка филтрабилности, CFPP (°C, највише)
						
						
							Метода
						
					
					
						
							Лето
						
						
							1. април – 31. август 
						
						
							0
						
						
							SRPS EN 116
							SRPS EN 16329
						
					
					
						
							Зима
						
						
							1. септембар – 31. март
						
						
							–10
						
					
				
			
			III. ОЦЕЊИВАЊЕ УСАГЛАШЕНОСТИ И ИСПРАВЕ КОЈЕ ПРАТЕ ПРОИЗВОД 
			Члан 13. 
			За биогорива и биотечност која се на тржиште Републике Србије стављају из домаће производње произвођач издаје Декларацију о усаглашености производа (у даљем тексту: Декларација) са захтевима из чл. 10–12. овог правилника.
			Декларација из става 1. овог члана издаје се на основу Извештаја о испитивању које спроводи тело за оцењивање усаглашености, које је именовано од стране министра надлежног за послове енергетике, у складу са законом којим се уређују технички захтеви за производе и оцењивање усаглашености и посебним прописом донетим на основу тог закона, којим се прописује начин именовања тела за оцењивање усаглашености.
			Ако произвођач из става 1. овог члана има у свом саставу акредитовано тело за испитивање, у том случају Извештај о испитивању, уместо именованог тела за оцењивање усаглашености, може да изда то акредитовано тело.
			Члан 14. 
			Поступак оцењивања усаглашености биогорива и биотечности са захтевима из чл. 10–12. овог правилника спроводи именовано тело за оцењивање усаглашености и на основу Извештаја о испитивању издаје Потврду о усаглашености биогорива и биотечности (у даљем тексту: Потврда) са захтевима овог правилника.
			Члан 15. 
			Да би било именовано за спровођење оцењивања усаглашености – испитивање из чл. 13. и 14. овог правилника, тело за оцењивање усаглашености мора да испуни следеће услове: 
			1) тело за оцењивање усаглашености, његов директор, односно чланови извршног одбора директора или чланови управног одбора тог тела, као и запослена и друга ангажована лица (у даљем тексту: лица) одговорна за спровођење оцењивања усаглашености у складу са овим правилником не могу бити заступници произвођача или субјеката који се баве трговином биогорива и биотечности, што не искључује могућност размене техничких информација;
			2) тело за оцењивање усаглашености као и његова лица дужна су да спроводе оцењивање усаглашености са највишим степеном професионалног интегритета и техничке оспособљености и не смеју бити изложени било каквим притисцима, нити бити у конфликту интереса, посебно финансијских, који би могли утицати на њихову оцену или резултате испитивања, посебно од стране лица или групе лица које су заинтересоване за резултате оцењивања усаглашености;
			3) тело за оцењивање усаглашености мора располагати лицима са техничким знањем, као и довољним и одговарајућим искуством за обављање послова оцењивања усаглашености;
			4) тело за оцењивање усаглашености мора да има одговарајућу опрему за испитивања у зависности од захтева садржаних у српским стандардима из чл. 10–12. овог правилника; 
			5) лица која врше оцењивање усаглашености биогорива и биотечности морају бити непристрасна и зарада, односно награда лица не може да зависи од броја обављених испитивања, нити од резултата таквих испитивања;
			6) тело за оцењивање усаглашености мора да има одговарајући општи акт којим ће бити прописан поступак за обављање послова оцењивања усаглашености, укључујући и поступак одлучивања по приговорима на рад тог тела и донете одлуке;
			7) тело за оцењивање усаглашености мора да закључи уговор о осигурању од одговорности за штету;
			8) лица тела за оцењивање усаглашености дужна су да чувају као пословну тајну све информације које добију приликом обављања послова оцењивања усаглашености, у складу са својим општим актом о пословној тајни, овим правилником и другим прописима.
			Члан 16. 
			Узимање узорака биогорива и биотечности врши се у складу са захтевима стандарда SRPS EN ISO 3170 и SRPS EN ISO 3171. 
			Члан 17. 
			Узимање узорака биогорива и биотечности за потребе израде Извештаја о испитивању ради издавања Декларације односно Потврде врши се из резервоара у складиштима енергетских субјеката која имају лиценцу за обављање енергетске делатности производње биогорива, производње биотечности и трговине нафтом, дериватима нафте, биогоривима и компримованим природним гасом.
			Члан 18. 
			Декларација односно Потврда садрже: 
			1) пословно име, односно име или назив и адресу седишта произвођача или увозника;
			2) назив производа;
			3) количину, број и датум појединачне отпремнице односно царинске декларације за биогорива и биотечности која се на тржиште Републике Србије стављају из увоза;
			4) назив државе у којој је производ произведен;
			5) број и датум Извештаја о испитивању и податке о именованом или акредитованом телу које га је издало;
			6) назив техничког прописа на основу кога је оцењена усаглашеност предметног производа, укључујући и број „Службеног гласника Републике Србије” у коме је тај пропис објављен;
			7) податке о примењеним стандардима на које се овај правилник позива, а у односу на које се изјављује да постоји усаглашеност;
			8) идентификацију и потпис овлашћеног лица, одговорног за издавање Декларације односно Потврде у име произвођача или именованог тела за оцењивање усаглашености;
			9) место и датум издавања Декларације односно Потврде.
			Обавезни прилог Декларације односно Потврде је Извештај о испитивању. 
			Произвођач односно именовано тело за оцењивање усаглашености дужни су да чувају Декларацију односно Потврду, као и Извештај о испитивању најмање пет година од дана издавања. 
			Члан 19. 
			Приликом стављања на тржиште Републике Србије биогорива и биотечности мора да прати:
			1) отпремница;
			2) Декларација односно Потврда;
			3) Извештај о испитивању;
			4) Изјава о производу;
			5) друга акта у складу са посебним прописима.
			Изузетно, за биогорива из члана 3. тач. 2), 3) и 5) овог правилника уместо документације из тач. 2) и 3) овог члана, биогориво мора да прати акт произвођача о квалитету.
			IV. ЗАВРШНЕ ОДРЕДБЕ 
			Члан 20.
			Даном примене овог правилника престаје да важи Правилник о техничким и другим захтевима за течна горива биопорекла („Службени лист СЦГ”, број 23/06). 
			Члан 21.
			Овај правилник ступа на снагу осмог дана од дана објављивања у „Службеном гласнику Републике Србије”, a примењује се од 1. јануара 2020. године.
			Број 110-00-00049/2019-05
			У Београду, 23. септембра 2019. године 
			Министар,
			Александар Антић, с.р.
	

