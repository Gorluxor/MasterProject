


	
	Zakon


	
				Нa oснoву чланa 17. став 4. и чланa 18. став 2. Закона о жичарама за транспорт лица („Службени гласник РС”, број 38/15), 
				Министар грађевинарства, саобраћаја и инфраструктуре доноси
				ПРАВИЛНИК 
				o начину и поступку спровођења дефинисаних техничких услова произвођача жичаре и мерама којима се гарантује безбедност лица и имовине за време док постројење жичаре не ради
				"Службени гласник РС", број 83 од 15. 
				септембра 2017.
				Члан 1.
				Овим правилником прописује се начин и поступак спровођења дефинисаних техничких услова од стране произвођача, као и начин и поступак спровођења техничких услова и мера којима се гарантује безбедност лица и имовине за време док постројење жичаре нe ради.
				Члан 2. 
				Технички услови за појединачне компоненте или читаво постројење жичаре морају бити усаглашени са безбедносним захтевима за жичаре за транспорт лица, са стандардом SRPS EN 1709; 2011.
				Члан 3.
				Мере које се примењују у поступку стављања жичаре ван погона на крају радног дана, а којима се гарантује безбедност лица и имовине за време док постројење жичаре не ради, спроводе се у складу са упутством произвођача, а подразумевају следеће:
				1) две дужине времена трајања једне вожње жичаром, пре завршетка радног времена жичаре, извршни радник обавештава кориснике жичаре да врши последњу вожњу;
				2) пријем лица на жичару се врши све до истека радног времена жичаре, уз стално обавештавање корисника жичаре да се обавља последња вожња;
				3) након истека радног времена жичаре, стављају се заштитни поклопци на читаче система за контролу проласка лица на жичару, чиме се онемогућава улазак лица у рампу за укрцавање;
				4) када се последњи корисник укрца у возило, извршни радник са полазне станице жичаре обавештава извршног радника на окретној станици о броју последњег возила са путницима који су отпочели вожњу жичаром;
				5) извршни радник са окретне (повратне) станице обавештава извршног радника о броју последњег возила са путницима;
				6) након размене информација (путем телефонске везе) о бројевима последњих возила са путницима извршни радници са полазне и окретне станице, жичаре почињу да подижу седежни део на свим возилима;
				7) када последњи путник изађе из возила и заврши се подизање свих седежних делова, после завршене комуникације између извршних радника којом утврђују да је окретну станицу прошло возило у коме се налазио последњи путник и полазну станицу прошло возило у коме се налазио последњи путник, извршни радник на полазној станици жичаре притиском на тастер зауставља жичару;
				8) код жичара са гаражама врши се припрема и убацивање седишта у гаражу;
				9) извршни радници закључавају све сервисне станице и погон жичаре, а пре тога се искључује главни прекидач на командном ормару. Ако постоји опасност од атмосферског пражњења, транспортно уже се уземљује и врши се дисконектовање уређаја.
				Члан 4.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00062/2017-04 
				У Београду, 5. септембра 2017. године
				Министар,
				проф. др Зорана З. Михајловић, с.р.
	

