


	Редакцијски пречишћен текст





На
основу члана 265. Закона о ваздушној пловидби (“Службени лист СФРЈ”, бр.

45/86),
председник Савезног комитета за саобраћај и везе прописује






ПРАВИЛНИК


О СТРУЧНОЈ СПРЕМИ,
СТРУЧНОЈ ОБУЦИ, ИСПИТИМА, ДОЗВОЛАМА И ОВЛАШЋЕЊИМА ОСОБЉА СЛУЖБЕ ВЕЗЕ КОНТРОЛЕ
ЛЕТЕЊА 


"Службени лист
СФРЈ", бр. 12 од 12. 

фебруара 1988, 20 од 27. 

марта 1992. 





I. ОПШТЕ ОДРЕДБЕ 




Члан 1.

Овим правилником прописују се стручна спрема, стручна
обука, испити и други услови које мора да испуњава особље службе везе контроле
летења као и дозволе и овлашћења за вршење одређених стручних послова (у даљем
тексту: овлашћења). 



Члан 2. 


Лицу које има стручну спрему прописану овим
правилником, које је стручно обучено, које испуњава прописане здравствене
услове и које положи испит за вршење одређеног стручног посла издаје се
дозвола, односно уписује се у дозволу овлашћење за вршење тог посла. 



Члан 3. 


При првом стицању дозволе полаже се и посебан испит за
вршење одређеног стручног посла. 

У дозволу из става 1. овог члана може се уписати и ново
овлашћење само ако је лице завршило стручну обуку, провело прописано време на
пословима за које се стручно обучава и положило посебан испит за вршење тог
посла. 



Члан 4. 


Обим теоријског дела испита за стицање дозволе и
теоријског дела посебног испита за вршење одређеног стручног посла утврђује се
програмом за стручно обучавање и проверавање стручности особља службе везе
контроле летења. 



Члан 5. 


Стручна обука за практични део испита за стицање
дозволе, односно за упис овлашћења може се вршити само под надзором лица које
има дозволу и уписано овлашћење инструктора. 

Изузетно од одредбе става 1. овог члана, ако се у
експлоатацију уводи нови уређај за чије коришћење нема лица са одговарајућом
дозволом, односно овлашћењем, стручну обуку може да врши лице које има дозволу,
односно овлашћење инструктора за уређај који је по својим карактеристикама
најближи уређају који се уводи у експлоатацију.* 



* „Службени
лист СФРЈ”, број 20/92 



II. ОСОБЉЕ СЛУЖБЕ
ВЕЗЕ КОНТРОЛЕ ЛЕТЕЊА 



Члан 6.

Лицу које спада у особље службе везе контроле летења
које је положило испит за вршење одређеног стручног посла у служби везе
контроле летења издаје се дозвола за вршење тих послова. 



Члан 7. 


Кандидат за полагање испита за стицање дозволе мора
имати завршен најмање IV степен стручне спреме и најмање шест месеци радног
искуства на одговарајућим пословима. 



Члан 8.

Испит за стицање дозволе, односно испит за стицање
овлашћења за вршење одређених стручних послова (посебан испит) састоји се из
теоријског и практичног дела. 

Теоријски део испита састоји се из писменог и усменог
дела. 

Практични део испита и посебни испит проверавају се
примењивањем знања стеченог у раду на одређеној врсти послова, врсти и типу
уређаја и систему који се користи за одговарајућу врсту послова. 



Члан 9. 


Теоријски део испита за стицање дозволе обухвата: 


1) телекомуникационе системе и уређаје у
ваздухопловству; 

2) основи контроле летења: система ваздухопловног
обавештавања;

3) ваздухопловне процедуре у сталној ваздухопловној
телекомуникационој мрежи (у даљем тексту: AFTN); 

4) познавање енглеског језика са фразеологијом и
скраћеницама у AFTN.* 



* „Службени
лист СФРЈ”, број 20/92 



Члан 10.

У образац дозволе лица које спада у особље службе везе
контроле летења, могу се уписати овлашћења за вршење следећих послова: 


1) коректор саобраћаја службе везе; 


2) контролор саобраћаја службе везе; 


3) инструктор. 



Члан 11. 


Приликом првог стицања дозволе, лице које спада у
особље службе везе контроле летења полаже и посебан испит за вршење послова
коректора саобраћаја службе везе. 



Члан 12. 


Теоријски део посебног испита за стицање овлашћења за
вршење послова коректора саобраћаја службе везе обухвата карактеристике врсте и
типа уређаја који се користе у одређеном телекомуникационом центру. 



Члан 13. 


На основу дозволе и уписаног овлашћења за вршење
послова коректора саобраћаја службе везе, лице које спада у особље службе везе
контроле летења може да врши послове припреме, обраде и предаје података преко
рачунара по утврђеној методологији; корекције података са примарном грешком
добијених од рачунара; проверавања рада периферне јединице рачунара и
интервенција код контролора саобраћаја службе везе у случају неисправности на
периферној јединици AFTN; конверзије података са других формата на формат AFTN и
обратно и обраде SITA-PTT процедуре таквих порука. 



Члан 14.

За полагање посебног испита за стицање овлашћења за
вршење послова контролора саобраћаја службе везе, лице које спада у особље
службе везе контроле летења мора да испуњава следеће услове: 

1) да поседује важећу дозволу; 


2) да је најмање две године* 
по стицању дозволе
вршило послове коректора саобраћаја службе везе. 



* „Службени
лист СФРЈ”, број 20/92 



Члан 15. 


Теоријски део посебног испита за стицање овлашћења за
вршење послова контролора саобраћаја службе везе обухвата: 

1) карактеристике врсте и типа система уређаја који се
користе у одређеном телекомуникационом центру; 

2) ваздухопловне процедуре у AFTN*. 




* „Службени
лист СФРЈ”, број 20/92 



Члан 16.

На основу дозволе и уписаног овлашћења за вршење
послова контролора саобраћаја службе везе, лице које спада у особље службе везе
контроле летења може да врши следеће послове: контролу протока саобраћаја кроз
телекомуникациони рачунарски систем; контролу стања веза и периферних јединица;
контролу исправности рутирања и дерутирања саобраћаја и листе дистрибуције
колективног упућивања; контролу и проверу података добијених од рачунарског
система; обезбеђивање неопходних података за наставак рада на резервном
рачунарском систему после прекида рада основног рачунарског система; давање
потврде о пријему поруке о опасности. 



Члан 17.

За полагање посебног испита за стицање овлашћења за
вршење послова инструктора, лице које спада у особље службе везе контроле
летења мора да испуњава следеће услове: 

1) да поседује важећу дозволу; 


2) да је најмање три* 
године по стицању
овлашћења контролора саобраћаја службе везе вршио те послове. 



* „Службени
лист СФРЈ”, број 20/92 



Члан 18. 


Теоријски део посебног испита за стицање овлашћења за
вршење послова инструктора обухвата: 

1) организацију рада; 


2) методику наставе и обуке; 


3) ваздухопловне прописе; 


4) знање енглеског језика. 




Члан 19. 


На основу дозволе и уписаног овлашћења за вршење
послова инструктора, лице које спада у особље службе везе контроле летења може
да врши обуку за практични део испита ради стицања, продужења рока важења и
обнављања важења дозволе, као и проверу стручне способности ради продужења рока
важења и обнављања важења дозволе. 



III. ИСПИТИ



Члан 20.

Писмену пријаву за полагање испита и посебног испита
кандидат подноси Савезном секретаријату за саобраћај и везе* најдоцније
30 дана пре редовног испитног рока. 

Уз писмену пријаву за полагање испита и посебног
испита, кандидат подноси доказе о испуњавању прописаних услова, и то да је стручно
обучен, да је провео одређено време на одговарајућим пословима и да је извршена
уплата накнаде за проверавање стручне способности.

Уз писмену пријаву за полагање испита за стицање
дозволе, поред доказа из става 2. овог члана, кандидат је дужан да поднесе
доказ о одговарајућој стручној спреми. 

Писмену пријаву кандидат подноси и кад полаже поправни
испит. 



* „Службени лист СФРЈ”, број 20/92

Члан 21. 


Савезни секретаријат за саобраћај и везе* 

по пријему
пријаве за полагање испита, утврђује да ли кандидат испуњава прописане услове
за полагање испита. 

Ако Савезни секретаријат за саобраћај и везе* 
утврди
да кандидат испуњава прописане услове, у року од 30 дана од дана пријема
пријаве доноси решење о формирању Комисије за полагање испита (у даљем тексту:
Комисија), у коме се одређује број чланова и састав Комисије, дан, час и место
полагања испита. Дан полагања испита не може бити одређен у року краћем од 15
дана од дана уручења решења кандидату, осим ако кандидат затражи да испит
полаже пре тог рока. 



* „Службени
лист СФРЈ”, број 20/92.



Члан 22. 


Комисија се састоји од председника, потребног броја
чланова и секретара Комисије. 

Број чланова Комисије утврђује се зависно од броја предмета,
односно обима практичног дела испита, при чему један члан Комисије може бити
испитивач највише за три предмета. 

За члана Комисије за теоријски део испита може бити
именовано лице које има најмање исти степен стручне спреме као и кандидат за
полагање испита, а за члана Комисије за практични део испита, као и за
председника Комисије – лице које има и одговарајућу дозволу и уписано овлашћење
за које кандидат полаже испит. 

Изузетно од одредбе става 3. овог члана, ако се у
експлоатацију уводи нови уређај за чије коришћење нема лица са одговарајућом
дозволом, односно овлашћењем, за члана Комисије за практични део испита као и
за председника Комисије може бити именовано лице које има дозволу, односно
овлашћење за уређај који је по својим карактеристикама најближи уређају који се
уводи у експлоатацију.* 

За члана Комисије, по правилу, именује се лице које
није обучавало кандидата за практични део испита. 



* „Службени
лист СФРЈ”, број 20/92.



Члан 23. 


Председник Комисије испитује кандидата из области за коју
је именован решењем, присуствује свим фазама испита, стара се о законитости и
правилности спровођења испита, врши увид у припрему испита и испитног
материјала и идентификацију пријављених кандидата, оцењује успех кандидата по
завршеном испиту и резултат уноси у испитни лист кандидата. 



Члан Комисије испитује кандидата из области за
коју је именован решењем. По завршеном испиту оцењује успех кандидата и
резултат уноси у испитни лист кандидата уз потпис. 

Секретар Комисије припрема решење о формирању Комисије,
организује целокупан ток испита, примењује програме за стручно обучавање и
проверавање стручности особља службе везе контроле летења, израђује испитна
питања, тестове и др., припрема испит и испитни материјал и врши све друге
административно-техничке послове у вези са организацијом и спровођењем испита. 




Члан 24. 


О раду Комисије и о испитима води се записник. 


Записник води секретар Комисије, односно члан Комисије
кога одреди председник Комисије. 

Записник потписују председник и чланови Комисије, као и
секретар и достављају га заједно са извештајем о резултату испита Савезном
секретаријату за саобраћај и везе.* 



* „Службени
лист СФРЈ”, број 20/92 



Члан 25.

Испит се полаже у редовним и ванредним испитним
роковима, које утврђује Савезни секретаријат за саобраћај и везе.* 


Редовни испитни рокови одређују се најмање три пута
годишње у размаку од четири месеца. 

Ванредни испитни рокови одређују се ако се пријави више
од пет кандидата, односно ако се за то укаже нарочита потреба. 



* „Службени лист СФРЈ”, број 20/92



Члан 26. 


Усмени део испита кандидат полаже после успешно
урађеног писменог дела испита. 

Писмени део испита успешно је урађен ако се оцени да
садржи најмање 80% тачних одговора. 

Кандидат који на теоријском делу испита, односно
теоријском делу посебног испита не положи два предмета, може полагати поправни
испит у року који одреди Комисија, а који не може бити краћи од 30 дана од дана
саопштења резултата испита.

Ако кандидат не положи поправни испит, сматраће се да
није положио испит и мора га поново полагати. 



Члан 27. 


После положеног теоријског дела испита и посебног
испита кандидат полаже практични део испита. 

Ако кандидат не положи практични део испита, сматраће
се да испит није положио. 



Члан 28. 


Полагање испита, односно посебног испита, кандидат може
поновити ако време између два полагања није краће од тридесет дана.* 




* „Службени
лист СФРЈ”, број 20/92 



Члан 29.

Комисија оцењује укупан успех кандидата на испиту,
односно на посебном испиту оценом „положио” или „није положио”. 



Члан 30. 


Одредбе чл. 20. до 29. овог правилника примењују се и
на спровођење испита приликом ванредне провере стручне способности. 



IV. ДОЗВОЛА 




Члан 31.

На захтев лица које положи испит за стицање дозволе, 
Савезни
секретаријат за саобраћај и везе* издаје дозволу на основу које то лице
може самостално да врши послове за које је положило испит. 

На захтев лица које положи посебан испит за вршење
одређеног стручног посла, Савезни секретаријат за саобраћај и везе* у
важећу дозволу уписује овлашћење за самостално вршење одређеног стручног посла
за које је положило посебан испит. 



* „Службени
лист СФРЈ”, број 20/92 



Члан 32.

Захтев из члана 31. овог правилника садржи личне
податке подносиоца захтева (име и презиме, датум и место рођења, адресу
пребивалишта, односно боравишта) и назначење дозволе која се тражи. 

Уз захтев из става 1. овог члана прилаже се уверење о
положеном испиту, односно посебном испиту и доказ о здравственој способности
подносиоца захтева. 



Члан 33. 


Захтев за продужење рока важења дозволе може се поднети
најкасније 30 дана пре истека рока важења дозволе. 



Члан 34. 


Уз захтев за продужење рока важења дозволе ималац
дозволе мора: 

1) ако је у току важења дозволе имао прекид у раду
краћи од шест месеци или није имао прекид - да поднесе доказе: 

а) о здравственој способности; 


б) да је на одговарајућим пословима провео најмање 18
месеци; 

2) ако је у току важења дозволе имао прекид у раду дужи
од шест, а краћи од 12 месеци - да поднесе доказе:

а) о здравственој способности; 


б) да је на одговарајућим пословима провео непрекидно
најмање шест месеци; 

в) да је овлашћено лице извршило проверу његове стручне
способности; 

3) ако је у току важења дозволе имао прекид у раду дужи
од 12 месеци – да поднесе доказе: 

а) о здравственој способности; 


б) да је на одговарајућим пословима провео непрекидно
најмање 10 месеци; 

в) да је положио посебан испит за стицање овлашћења. 




Члан 35. 


Уз захтев за обнављање важења дозволе ималац дозволе
мора: 

1) ако је од дана истека важења дозволе прошло мање од
шест месеци – да поднесе доказе: 

а) о здравственој способности; 


б) да је на одговарајућим пословима провео најмање 12
месеци узастопно пре истека важења дозволе; 

в) да је овлашћено лице извршило проверу његове стручне
способности; 

2) ако је од дана истека важења дозволе прошло више од
шест, а мање од 12 месеци – да поднесе доказе:

а) о здравственој способности; 


б) да је на одговарајућим пословима провео најмање 12
месеци узастопно пре истека важења дозволе; 

в) да је из теоријског дела испита за стицање дозволе
положио ваздухопловне процедуре у AFTN*, као посебан испит за стицање
овлашћења; 

3) ако је од дана истека важења дозволе прошло више од
12 месеци - мора поново полагати испит, за стицање дозволе. 



* „Службени
лист СФРЈ”, број 20/92 



Члан 36. 


Уз захтев за продужење рока важења, односно обнављања
важења овлашћења за вршење послова контролора саобраћаја службе везе и
инструктора ималац дозволе подноси доказе прописане у члану 34. односно у члану
35. овог правилника. 



Члан 37. 


Рок важења дозволе продужава се, односно обнавља за
овлашћење за које су стечени услови прописани овим правилником. 

Овлашћење за вршење одређеног стручног посла престаје
да важи ако се нису стекли услови прописани овим правилником. 



Члан 38. 


За вршење послова на свакој новој врсти и типу уређаја
који се користе у одређеном телекомуникационом центру полаже се посебан испит
за стицање овлашћења за вршење послова на тој врсти или типу уређаја. 




Члан 39. 


Образац дозволе из члана 31. овог правилника садржи:
грб Социјалистичке Федеративне Републике Југославије, назив савезног органа
управе који је дозволу издао и назив дозволе и рубрике у које се уноси:
регистарски број, име и презиме и адреса пребивалишта, односно боравишта имаоца
дозволе, датум издавања дозволе и потпис овлашћеног лица које је издало
дозволу, место за фотографију и потпис имаоца дозволе, место за уписивање
овлашћења за вршење одређених стручних послова и место за уписивање продужења
рока важења дозволе. 

Образац дозволе штампа се на једном од језика народа и
народности Социјалистичке Федеративне Републике Југославије и на енглеском
језику. 



V. ЗАВРШНЕ ОДРЕДБЕ 




Члан 40. 


Даном ступања на снагу овог правилника престаје да важи
Правилник о стручној спреми, испитима и дозволама за рад особља службе везе
контроле летења („Службени лист СФРЈ”, бр. 13/79). 



Члан 41. 


Овај правилник ступа на снагу осмог дана од дана
објављивања у „Службеном листу СФРЈ”.







Бр 1838/4

4.
јануара 1988. године

Београд 


Заменик председника

Савезног комитета за 


саобраћај и везе,

Андреј Грахор, 

с.
р.









