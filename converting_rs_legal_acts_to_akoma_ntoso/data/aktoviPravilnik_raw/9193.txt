






 
  
  Редакцијски
  пречишћен текст
  
 






На основу члана 62. став 2. Закона о
културним добрима („Службени гласник РС“, број 71/94), 

Министар културе доноси



ПРАВИЛНИК

О
ПОДАЦИМА КОЈИ СЕ УПИСУЈУ У РЕГИСТАР, НАЧИНУ ВОЂЕЊА РЕГИСТРА И ЦЕНТРАЛНОГ
РЕГИСТРА НЕПОКРЕТНИХ КУЛТУРНИХ ДОБАРА И О ДОКУМЕНТАЦИЈИ О ОВИМ КУЛТУРНИМ
ДОБРИМА

"Службени гласник РС", бр. 
30 од 7. августа 1995, 37 од 20. септембра 1995.

Члан
1.

Овим правилником
прописује се који се подаци уписују у регистар, на који начин се води регистар
и централни регистар споменика културе, просторних културно-историјских целина,
археолошких налазишта и знаменитих места (у даљем тексту: непокретна културна
добра) и која се документација о овим културним добрима образује и чува уз
регистар, као и начин на који се културна добра уписују у регистре.

Члан
2.

Регистар непокретних
културних добара (у даљем тексту: регистар) и централни регистар непокретних
културних добара (у даљем тексту: централни регистар) воде се по врстама
непокретних културних добара, и то за: споменике културе, просторне
културно-историјске целине, археолошка налазишта и знаменита места.

Члан
3.

Регистар води завод
за заштиту споменика културе који врши делатност заштите непокретних културних
добара на територији на којој се налази непокретно културно добро које се
уписије у регистар.

Централни регистар
непокретних културних добара по врстама води Републички завод за заштиту
споменика културе у Београду.

Члан
4.

Регистар и централни
регистар воде се на обрасцу 0-1 величине 30х40 центиметара у који се уписују
следећи подаци: редни број, назив културног добра и сажет опис с основним
одликама и стањем, место где се културно добро налази – општина, насељено
место, адреса катастарске парцеле културног добра, границе заштићене околине с
пописом катастарских парцела и укупна површина; датум уписа у регистар; датум
уписа у централни регистар; основ за упис у регистар; број и датум службеног
гласила којим се објављују акти којима се утврђује културно добро и утврђује да
је културно добро од изузетног , односно од великог значаја, облик својине на
културном добру; број и датум уписа забележбе у земљишне књиге надлежног суда;
место за напомену и потпис овлашћеног лица које је извршило упис и печат
установе заштите која води регистар.

Члан
5.

Регистар се води у
облику књиге чији су листови означени редним бројем, а укупан број страна
оверен печатом установе заштите која води регистар.

Централни регистар
се води на одвојеним листовима.

Члан
6.

Културна добра
уписују се у регистар по редним бројевима.

Подаци у регистар
уписују се писаћом машином.

Члан
7.

Централни регистар
се води на основу пријаве коју установа заштите која води регистар доставља
Републичком заводу за заштиту споменика културе у Београду, на обрасцу 0-2,
величина 30х40 цм.

У образац пријаве из
става 1. овог члана уписују се следећи подаци: редни број регистра; назив
културног добра и сажет опис са основним одликама и стањем; место где се
културно добро налази – општина, насељено место, адреса катастарске парцеле
културног добра, границе заштићене околине са пописом катастарских парцела и
укупна површина; број и датум службеног гласила у коме је објављен акт о
утврђивању културног добра; основ за упис у регистар; број и датум службеног
гласила у коме је објављен акт којим је утврђено да је културно добро од
изузетног, односно великог значаја; подаци у чијој се својини налази културно добро;
број уписа у земљишне књиге надлежног суда; број досијеа; напомена; датум и
потпис овлашћеног лица које је културно добро уписало у регистар и место и
печат установе заштите која води регистар.

Члан
8.

Културна добра се
уписују у централни регистар, по редном броју.

Подаци у централни
регистар уписују се писаћом машином.

Члан
9.

Непокретна културна
добра чију целину чине више објеката, односно покретне ствари у њима од
посебног културног и историјског значаја, уписују се под једним редним бројем у
регистар, односно централни регистар, с тим што се за све објекте, односно
ствари наводи само назив и сажет опис с основним одликама.

Члан
10.

Ако се у регистар и
централни регистар подаци погрешно упишу, овлашћено лице које води регистар
прецртаће их црвеним мастилом тако да остану јасни, а затим ће уписати тачне
податке.

Члан
11.

Брисање непокретног
културног добра из регистра и централног регистра врши се тако да се црвеним
мастилом дијагонално прецртају сви подаци. У рубрици „напомена" црвеним
мастилом се уписује број и датум доношења акта на основу кога се врши брисање
културног добра из регистра уз навођење разлога због којих је извршено
брисање (уништење, нестанак, крађа, односно губљење својства од посебног
културног и историјског значаја, трајно изношење или извоз у иностранство и
др.).* 

*
„Службени гласник РС”, број 37/95

Члан
12.

Исправке у регистру
и централном регистру и брисање културног добра из регистра оверавају се
потписом овлашћеног лица за вођење регистра и печатом установе заштите.

Члан
13.

Уз регистар и
централни регистар образује се и чува следећа документација:

а) Општа
документација:

1) акт о утврђивању
културног добра и друга акта о стављању под заштиту,

2) извод из земљишне
књиге надлежног суда да је извршена забележба;

3) акт о утврђивању
културног добра од изузетног , односно од великог значаја;

б) Техничка
документација:

1) ситуациони план,

2) план основе,

3) пресеци,

4) други значајни
детаљи;

в) Фото
документација:

1) снимак опшштег
изгледа 18х24 цм,

2) снимци
карактеристичних детаља 18х24 цм.

Члан
14.

Установа заштите
која је извршила упис културног добра у регистар у року од 30 дана од дана
уписа, доставља Републичком заводу за заштиту споменика културе испуњену
пријаву за упис у регистар на обрасцу 0-2 и копију документације из члана 13.
овог правилника.

Републички завод за
заштиту споменика културе извршиће упис културног добра у централни регистар у
року од 15 дана од дана пријема пријаве из става 1. овог члана и о томе
истовремено обавести установу заштите на основу чије пријаве је извршен упис у
централни регистар.

Члан
15.

Регистар, централни
регистар и документација која се води уз регистар, микрофилмује се и копира у
два примерка.

Члан
16.

Обрасци 0-1 и 0-2
одштампани су уз овај правилник и чине његов саставни део.

Члан
17.

Даном ступања на
снагу овог правилника престаје да важи Правилник о подацима који се уписују у
регистар, начину вођења регистра и централног регистра непокретних културних
добара и о документацији о овим културним добрима („Службени гласник РС”, број
22/90)

Члан
18.

Овај правилник ступа
на снагу осмог дана од дана објављивања у „Службеном гласнику Републике
Србије”.



Број
630-4181/95-02

У
Београду, 21. јуна 1995. године

Министар,

др
Нада Поповић-Перишић, с.р.









