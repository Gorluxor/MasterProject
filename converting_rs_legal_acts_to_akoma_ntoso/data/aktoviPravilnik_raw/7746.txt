


	
	Zakon

	


	
		Редакцијски пречишћен текст
	
	
	
	На основу члана 13. став 2. Закона о споразумном финансијском реструктурирању привредних друштава („Службени гласник РС”, број 36/2011) и члана 45. Статута Привредне коморе Србије, 
	
	Управни одбор Привредне коморе Србије, 21. јуна 2011. године, донео је
	
	ПРАВИЛНИК
	о условима и начину институционалног посредовања у споразумном финансијском реструктурирању привредних друштава
	"Службени гласник РС", бр. 
	65 од 2. септембра 2011, 67 од 13. септембра 2011. - исправка
	
	I. ОСНОВНЕ ОДРЕДБЕ
	
	Члан 1.
	Овим правилником уређују се услови, начин и поступак по коме се одвија институционално посредовање у споразумном финансијском реструктурирању привредних друштава (у даљем тексту: финансијско реструктурирање).
	Привредна комора Србије пружа помоћ и успоставља сарадњу између дужника и поверилаца ради преговора о поновном уређењу дужничко-поверилачких односа и пружа подршку дужницима и повериоцима у току преговора ради њиховог успешног окончања.
	
	Члан 2.
	1) Начело благовремености – институционално посредовање у финансијском реструктурирању се спроводи на начин који обезбеђује правовремено уочавање и препознавање финансијских тешкоћа привредног друштва;
	2) Начело ефикасности – Привредна комора Србије, као институционални посредник, обезбеђује успешно и квалитетно остваривање и заштиту права и правних интереса страна у финансијском реструктурирању;
	3) Начело економичности – институционално посредовање у финансијском реструктурирању се спроводи без одуговлачења и са што мање трошкова за стране;
	4) Начело непристрасности и независности – Привредна комора Србије, као институционални посредник, је непристрасна и независна у односу на стране и предмет финансијског реструктурирања;
	5) Начело поверљивости – подаци и обавештења добијени за потребе финансијског реструктурирања који се односе на имовину, капитал, обавезе, пословање и пословне перспективе дужника и предлог мера финансијског реструктурирања третирају се као поверљиви од стране поверилаца и институционалног посредника, у мери у којој нису јавно доступни.
	
	II. СПРОВОЂЕЊЕ ИНСТИТУЦИОНАЛНОГ ПОСРЕДОВАЊА
	
	Покретање поступка
	
	Члан 3.
	Поступак институционалног посредовања у финансијском реструктурирању се покреће на захтев дужника или једног или више поверилаца.
	За спровођење институционалног посредовања у финансијском реструктурирању потребна је сагласност обе стране – поверилаца и дужника.
	У захтеву из става 1. овог члана се наводе најмање две домаће или стране банке које би учествовале у финансијском реструктурирању у својству поверилаца.
	Захтев из става 1. овог члана се подноси Центру за посредовање Привредне коморе Србије (у даљем тексту: Центар) у писаном облику, који ће предлог доставити другој страни, да се у року од 15 дана од дана пријема предлога, изјасни по том предлогу.
	Захтев се подноси на посебном обрасцу, који је саставни део овог правилника.
	
	Члан 4.
	Ако се друга страна у року од 15 дана од дана пријема предлога, не изјасни о предлогу, сматра се да предлог није прихваћен.
	
	Члан 5.
	Центар проверава испуњеност услова за институционално посредовање и подобност дужничко-поверилачког односа за финансијско реструктурирање.
	Уколико услов подобности дужничко - поверилачког односа није испуњен, Центар о томе обавештава подносиоца захтева.
	Дужник, односно поверилац се писмено изјашњавају о захтеву из члана 3, прихватањем или неприхватањем институционалног посредовања, на обрасцу који је саставни део овог правилника.
	Уколико друга страна прихвати посредовање, покреће се поступак институционалног посредовања.
	
	Посредовање
	
	Члан 6.
	Поступак финансијског реструктурирања се одвија без одуговлачења.
	Институционално посредовање се спроводи на састанку, односно састанцима којима присуствују стране у финансијском реструктурирању, лично или преко овлашћеног заступника, посредник, као и стручна служба Центра. Састанку могу присуствовати и друга лица уз сагласност обе стране.
	Стране у финансијском реструктурирању се позивају на састанак електронском поштом, телефоном, факсом или путем поште.
	Место и време састанка се одређује договорно са странама, узимајући у обзир принцип хитности и економичности поступка.
	На састанку се води записник.
	
	Члан 7.
	Посредник је дужан да пре почетка институционалног посредовања упозна стране у финансијском реструктурирању са циљем тог посредовања, правилима посредовања и улогом посредника.
	
	Члан 8.
	Уколико се процени да је то целисходно, институционални посредник организоваће форум.
	Форум јесте општи састанак поверилаца и дужника, као страна у финансијском реструктурирању, односно могућих страна у том реструктурирању, на коме се повериоци и дужник доводе у везу, износе ставови и предлози, сагледавају и расправљају интереси и сви други елементи у смислу финансијског реструктурирања.
	Форум се може одржати пре или у току институционалног посредовања. 
	
	
	Члан 9.
	Повериоци у поступку финансијског реструктурирања међусобно сарађују. 
	
	У случају учешћа већег броја поверилаца, посредник ће организовати састанак ради постизања договора о начину сарадње између поверилаца, сходно члану 8. Закона, о чему ће се сачинити записник.
	До постизања договора из става 2. овог члана, преговоре са дужником ће водити поверилац, који на дан подношења захтева, има највеће потраживање према дужнику и који ће благовремено обавештавати остале повериоце и посредника о садржини и току преговора.
	
	Члан 10.
	Посредник ће посредовати у преговорима за увођење мировања дугова, које производи правно дејство даном закључења уговора о мировању дугова. 
	
	Уговор о мировању дугова који су потписале стране, представља основ за обуставу извршења у принудној наплати. 
	
	Уговор о мировању оверава се у Привредној комори Србије и заводи у посебну књигу. 
	
	
	Члан 11.
	Институционално посредовање у финансијском реструктурирању се окончава:
	1) закључивањем уговора о финансијском реструктурирању;
	2) писаном изјавом о одустајању, коју једна страна доставља посреднику и другој страни, односно другим учесницима, осим ако после одустајања једног повериоца у институционалном посредовању наставе да учествују најмање две банке, који имају интерес да се посредовање настави;
	3) писаном изјавом о окончању институционалног посредовања, коју обе стране достављају посреднику;
	4) када престане да постоји услов учешћа најмање две банке у својству поверилаца.
	
	Члан 12.
	Уколико у поступку посредовања стране постигну споразум, потписује се уговор о финансијском реструктурирању, у складу са чланом 14. Закона.
	Уговор о финансијском реструктурирању оверава се у Привредној комори Србије и заводи у посебну књигу.
	Оверен уговор дужник доставља регистру привредних друштава.
	
	III. ПОСРЕДНИК
	
	Члан 13.
	Посредник је лице које на основу споразума страна спроводи поступак и посредује између страна, без овлашћења да им наметне решење. 
	
	Посредовање могу обављати запослени у привредној комори и друга лица која испуне услове за обављање посредовања и која су завршила обуку према посебном програму Привредне коморе Србије.
	Листу посредника утврђује одлуком председник Привредне коморе Србије.
	Посредника у појединој ствари одређује Центар.
	Стране у поступку могу споразумно одабрати посредника са листе.
	
	IV. ТРОШКОВИ
	
	Члан 14.
	Учесници сносе своје трошкове, укључујући трошкове својих пуномоћника, а заједничке трошкове сносе на једнаке делове, осим ако није другачије договорено. 
	
	Заједничке трошкове институционалног посредовања чине накнада за рад посредника и накнада за трошкове његовог пута и боравка, у колико је ван места посредовања, као и трошкови организовања институционалног посредовања.
	Висина трошкова институционалног посредовања утврђује се посебном одлуком коју доноси надлежни орган Привредне коморе Србије, у складу са Законом. 
	
	
	Административно-техничка подршка
	
	Члан 15.
	Административно-техничку подршку посреднику пружају стручне службе Привредне коморе Србије.
	
	IV. ПРЕЛАЗНЕ И ЗАВРШНЕ ОДРЕДБЕ
	
	Члан 16.*
	Овај правилник ступа на снагу 
	осмог дана од дана објављивања у „Службеном гласнику Републике Србије”.*
	На овај правилник, министар 
	надлежан за послове економије дао је сагласност под бр. 011-00-251/2011-02 
	од 25. јула 2011. године.*
	
	
	*Службени гласник РС, број 67/2011
	
	
	02.01 – број 7/7 
	У Београду, 21. јуна 2011. године
	Привредна комора Србије
	Председник,
	Милош Бугарин, с.р.
	
	
	
	
	
	
	
	
	
	
	А

