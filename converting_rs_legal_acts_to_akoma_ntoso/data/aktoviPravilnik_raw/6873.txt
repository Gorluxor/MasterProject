


	
	Zakon



	
			На основу члана 13. став 8. Закона о приватном обезбеђењу („Службени гласник РС”, бр. 104/13, 42/15 и 87/18),
			Министар унутрашњих послова доноси
			ПРАВИЛНИК
			о ближим условима за издавање овлашћења за спровођење обуке за вршење послова приватног обезбеђења и редарске службе
			"Службени гласник РС", број 15 од 8. марта 2019.
			Члан 1.
			Овим правилником прописују се ближи услови у погледу потребних објеката, односно просторија, материјално-техничких средстава и опреме и стручне оспособљености и броја лица које треба да испуни привредно друштво, предузетник и школска установа (у даљем тексту: организатор) за издавање овлашћења Министарства унутрашњих послова (у даљем тексту: Министарство) за спровођење обуке лица која врше послове приватног обезбеђења и редарске службе.
			Општи услови за издавање овлашћења
			Члан 2.
			Организатору се може издати овлашћење за спровођење обуке за вршење послова процене ризика у заштити лица имовине и пословања, послова физичко-техничке заштите и редарске службе и послова планирања, пројектовања и надзора над извођењем система техничке заштите, монтаже, пуштања у рад и одржавања система техничке заштите и обуке корисника, ако има: 
			1) простор у својини или у закупу за извођење теоретске обуке, који је довољно простран да осигура најмање 2 m² радне површине и 5 m² запремине за свако лице, и то за најмање 15 лица, опремљен одговарајућим намештајем, средствима и помагалима за спровођење обуке, у складу са овим правилником;
			2) ангажоване предаваче и инструкторе са најмање високим образовањем на студијама у обиму од 240 ЕСПБ бодова и најмање пет година радног искуства на пословима који су у вези са програмском целином;
			3) најмање једног контролора обуке који испуњава услове за предавача обуке.
			Посебни услови за издавање овлашћења
			Члан 3.
			Овлашћење да спроводи обуку лица за вршење послова процене ризика у заштити лица имовине и пословања, може се издати организатору ако има предаваче са стеченим нивоом образовања из члана 2. став 1. тачка 2) овог правилника из области безбедности, правних или економских наука.
			Члан 4.
			Овлашћење да спроводи обуку лица за вршење послова физичко-техничке заштите и редарске службе, може се издати организатору ако има:
			1) посебан простор у својини или закупу за извођење обуке за употребу физичке снаге, који је довољно простран да осигура извођење вежби за најмање 15 лица, опремљен струњачама и потребним реквизитима за обуку вештина одбране и напада (дрвени или гумени нож, палица, реплика пиштоља);
			2) обезбеђена одговарајућа наставна средства за извођење обуке из области пружања прве помоћи (комплет прве помоћи, санитетски материјал и приручни материјал за имобилизацију, тренажне лутке за реанимацију и др.);
			3) обезбеђена одговарајућа средства за извођење обуке из области обезбеђења транспорта и преноса новца и вредносних пошиљки – возило или тренажно возило, као и опрему и средства или тренажне моделе у склaду са одредбама члана 36. тач. 2)–7) и члана 38. Закона о приватном обезбеђењу („Службени гласник РС”, бр. 104/13, 42/15 и 87/18);
			4) предаваче са стеченим нивоом образовања из члана 2. став 1. тачка 2) овог правилника из области безбедности или правних наука, или друго лице са истим нивоом образовања које је провело најмање пет година на пословима овлашћеног полицијског службеника, безбедносно обавештајним пословима или пословима извршења кривичних и прекршајних санкција;
			5) предавача са положеним стручним испитом из области заштите од пожара, за обуку из програмске целине која се односи на пожар;
			6) спортског тренера са најмањим звањем оперативни тренер у области самоодбране (борилачких вештина), за обуку у примени физичке снаге – самоодбрана;
			7) предавача за обуку из области пружања прве помоћи са стеченим нивоом образовања из члана 2. став 1. тачка 2) овог правилника из области медицинских наука или који имају уверење о стручној оспособљености предавача у складу са прописима којима се уређује Црвени крст Србије.
			Члан 5.
			Овлашћење да спроводи обуку лица за вршење послова планирања, пројектовања и надзора над извођењем система техничке заштите, монтаже, пуштања у рад и одржавања система техничке заштите, може се издати организатору ако има предаваче са стеченим нивоом образовања из члана 2. став 1. тачка 2) овог правилника из области техничко-технолошких наука.
			Члан 6.
			Организатор који жели да спроводи обуку лица, подноси захтев за издавање овлашћења надлежној полицијској управи по месту где се налази простор за обуку. 
			Уз захтев за издавање овлашћења прилажу се пријаве за предаваче и контролоре обуке, акти, уверења, потврде, изводи, односно јавне исправе којима се доказује испуњеност општих и посебних услова за издавање овлашћења, а о којима се не води службена евиденција.
			Уз захтев се доставља и доказ о уплаћеним административним таксама.
			Захтев за издавање овлашћења за спровођење обуке лица за вршење послова приватног обезбеђења (Образац 1) и пријава за предавача и контролора обуке (Образац 2), одштампани су уз овај правилник и чине његов саставни део.
			Члан 7.
			Даном ступања на снагу овог правилника престаје да важи Правилник о ближим условима које морају да испуне правна и физичка лица за спровођење стручне обуке за вршење послова приватног обезбеђења („Службени гласник РС”, број 117/14).
			Члан 8.
			Овај правилник ступа на снагу осмог дана од дана објављивања у „Службеном гласнику Републике Србије”.
			01 број 401/19-5
			У Београду, 1. марта 2019. године
			Министар,
			др Небојша Стефановић, с.р.
			Прилози
			
			Образац 1 
			- Захтев за издавање овлашћења за спровођење обуке лица за вршење 
			послова приватног обезбеђења
			
			Образац 2 
			- Пријава за извођаче стручне обуке
			
	

