





На
основу члана 9. став 10. Закона о дувану („Службени гласник РС”, број 101/05),

Министар
пољопривреде, шумарства и водопривреде доноси

Правилник

о условима у погледу
обрадивих површина, техничке могућности и простора за производњу дувана

“Службени гласник
РС”, број 9 од
31.01.2006.





Члан 1.

Овим
правилником ближе се прописују услови које мора да испуни привредно друштво, предузеће,
земљорадничка задруга и предузетник који се баве производњом дувана (у даљем тексту:
произвођач дувана) у погледу обрадивих површина, техничке могућности за пољопривредну
обраду и припрему земљишта за сетву, бербу, сушење, сортирање, паковање и друге
неопходне радње до припреме дувана за обраду, као и услови у погледу обезбеђења
одговарајућег простора за смештај дувана.

Члан 2.

Произвођач
дувана мора да има у власништву, под закупом, односно у кооперацији са физичким
лицем – произвођачем дувана, најмање 5 ха обрадивих површина, о чему подноси следеће
доказе:

1)
поседовни или власнички лист о поседовању обрадиве земље под дуваном, или

2)
уговор о закупу оверен у суду или општини са тачно назначеним периодом коришћења,
катастарском општином, катастарском парцелом (број и назив), површином парцеле,
или

3)
потписане и оверене уговоре о призводњи са физичким лицима (кооперантима) који треба
да садрже:

–
име, презиме, адресу, јединствени матични број грађана (ЈМБГ), регистарски број
газдинства (РБГ);

–
површину парцеле (ха) под дуваном;

–
место, катастарску парцелу (број и назив), катастарску општину, назив потеса односно
парцеле;

–
тип и сорту дувана.

Члан 3.

Произвођач
дувана у погледу техничке могућности за пољопривредну обраду и припрему земљишта
за сетву, бербу, сушење, сортирање, паковање и друге неопходне радње до припреме
дувана за обраду мора да има:

–
машине за основну обраду земљишта;

–
садилице;

–
прскалице;

–
просторију за сушење дувана, која мора да буде надкривена, што омогућава сушење
на природном ваздуху за сушење дувана типа берлеј;

–
просторију за сушење дувана, односно сушару која омогућава сушење на одређеној температури
коју карактерише перманентна циркулација топлог ваздуха, за сушење дувана типа вирџинија,
која мора да буде зидана (цигла) или монтажна (панелне плоче).

Члан 4.

Произвођач
дувана који намерава да се бави и откупом дувана мора да има одговарајући простор
за смештај откупљеног дувана.

Под
одговарајућим простором из става 1. овог члана сматрају се просторије које се изграђују
од чврстог и незапаљивог материјала који не утиче штетно на квалитет сировине и
које су суве, прозрачне, са природним и вештачким осветљењем и потребном вентилацијом.

Члан 5.

Овај правнилник ступа
на снагу наредног дана од објављивања у „Службеном гласнику Републике Србије”.







Број
110-00-00143/2005-09

У
Београду 26. јануара 2006. године

Министар,

Ивана
Дулић-Марковић, с.р.



