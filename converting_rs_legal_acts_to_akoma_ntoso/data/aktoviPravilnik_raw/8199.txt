


	
	Zakon


	
			На основу члана 201. став 7. тачка 16) Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14, 145/14 и 83/18),
			Министар грађевинарства, саобраћаја и инфраструктуре доноси
			ПРАВИЛНИК
			о изгледу, садржини и месту постављања градилишне табле
			"Службени гласник РС", број 6 од 1. фебруара 2019.
			Члан 1.
			Овим правилником ближе се прописује изглед, садржина и место постављања градилишне табле (у даљем тексту: табла).
			Члан 2.
			 Одредбе овог правилника односе се на:
			1) изградњу новог објекта;
			2) реконструкцију и санацију постојећег објекта; 
			3) уклањање постојећег објекта или дела објекта;
			4) припремне радове, ако је за те радове издата грађевинска дозвола.
			Таблу обезбеђује инвеститор до дана почетка радова.
			Члан 3.
			Табла је правоугаоног облика димензија 200 cm x 300 cm x 20 cm.
			Табла се израђује од четвртастих кутијастих профила и поцинкованог лима, а поставља се на челичним носачима одговарајуће носивости фундираним у бетон, на начин којим се осигурава од пада и оштећења.
			Садржина табле исписује се на српском језику, ћириличким писмом, словима примерене величине.
			Члан 4.
			Предњи део табле је у светлонаранџастој боји, отпорној на атмосферске утицаје.
			Задњи и бочни део табле, као и носачи табле, су у сивој боји, отпорни на атмосферске утицаје.
			Члан 5.
			Табла садржи:
			1) приказ објекта у колору на 1/3 површине табле у горњем левом углу;
			2) назив, намену и површину објекта, односно дужину објекта, ако се ради о линијском објекту;
			3) број/бројеве катастарске/катастарских парцеле/парцела и ознаку катастарске општине на којој се објекат гради;
			4) име и презиме, односно назив инвеститора (адреса, телефон, сајт);
			5) име и презиме одговорног пројектанта и број лиценце;
			6) назив привредног друштва, односно правног лица или предузетника које је израдило техничку документацију (адреса, телефон, сајт);
			7) назив извођача радова, (адреса, телефон, сајт);
			8) име и презиме одговорног извођача радова и број лиценце;
			9) име и презиме лица која врше стручни надзор (адреса, телефон, сајт), са називом привредног друштва, односно другог правног лица или предузетника код кога је запослено, број лиценце;
			10) број и датум решења којим је издата грађевинска дозвола и назив органа који је издао решење о грађевинској дозволи, односно број решења којим се одобрава извођење радова (за објекте за које се не издаје грађевинска дозвола) и датум правноснажности, односно коначности решења о грађевинској дозволи;
			11) датум и број пријаве радова са наведеним подацима о почетку извођења радова и роком завршетка изградње објекта, односно извођења радова;
			12) посебно означење  да се ради о културном добру, ако се радови изводе на објекту које је проглашено за културно добро у складу са прописима којима се уређује заштита културних добара. 
			Подаци из става 1. овог члана исписују се словима црне боје на ПВЦ самолепљивој фолији отпорној на оштећења.
			Уколико се у току грађења објекта, односно извођења радова, измене подаци који чине садржину табле прописану Законом о планирању и изградњи и овим правилником,  инвеститор ће извршити измену података на табли.
			Члан 6.
			Табла се истиче на видном и приступачном месту на улазу у градилиште, а за линијске објекте табла се поставља на почетку и на крају трасе и на другим одговарајућим деловима трасе.
			Табла се поставља у вертикалној равни са дужом хоризонталном страном, на десној страни од главног улаза у градилиште и осветљава се посебним рефлектором, а уклања се после издавања употребне дозволе за објекат.
			Члан 7.
			Даном ступања на снагу овог правилника престаје да важи Правилник о изгледу, садржини и месту постављања градилишне табле („Службени гласник РС”, број 22/15).
			Члан 8.
			Овај правилник ступа ступа на снагу осмог дана од дана објављивања у „Службеном гласнику Републике Србије”.
			Број 110-00-00261/2018-07
			У Београду, 25. јануара 2019. године
			Министар,
			проф. др Зорана З. Михајловић, с.р.
	

