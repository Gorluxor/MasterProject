


	
	Zakon


	
			На основу члана 3. став 3. Закона о царинској служби („Службени гласник РС”, број 95/18), 
			Министар финансија доноси
			ПРАВИЛНИК
			о изгледу знака и заставе Управе царина и начину њихове употребе 
			"Службени гласник РС", број 67 од 20. септембра 
			2019.
			Члан 1.
			Овим правилником се утврђује изглед знака и заставе Управе царина, и њихова употреба.
			Члан 2.
			Поједини изрази, употребљени у овом правилнику, имају следеће значење:
			1) изворник (еталон) – мерило намењено да дефинише или материјализује, сачува или репродукује мерну јединицу једне величине (или умношка или дела те јединице), да би она могла поређењем да се преноси на друга мерила;
			2) вијење заставе – застава се „вије” када је истакнута на слободностојећем јарболу, копљу или носачу; 
			3) излагање заставе – застава је „изложена” када се не вије, већ је, на пример, изложена на зиду, без копља односно јарбола; 
			4) истицање знака и заставе – знак и застава се „истичу” када су изложени увиду јавности.
			Члан 3.
			Знак и застава Управе царина могу се употребљавати на начин којим се не нарушава углед Управе царина. 
			Знак и застава Управе царина могу се употребљавати само у облику и садржини који су утврђени овим правилником.
			Знак и застава Управе царина не смеју се злоупотребити, нити употребљавати непримерено, недолично, односно на начин који вређа јавни морал и углед царинских службеника и других лица.
			Члан 4. 
			Знак и застава Управе царина не могу се употребљавати као робни или услужни жиг, узорак или модел, нити као било који други знак за обележавање робе или услуга. 
			Не сме се употребљавати знак ни застава Управе царина ако су оштећени или својим изгледом неподобни за употребу.
			Не сме се користити знак ни застава којима су измењени поједини елементи тако да својим изгледом асоцирају на знак и заставу Управе царина. 
			Члан 5.
			У централном делу знака Управе царина налази се Мали грб Републике Србије. 
			Изнад Малог грба исписује се реч: „УПРАВА ЦАРИНА”, а испод Малог грба исписује се реч: „РЕПУБЛИКА СРБИЈА”, обе по замишљеној централној линији, ћириличким словима.
			Величина слова речи: „УПРАВА ЦАРИНА” је мања од слова речи: „РЕПУБЛИКА СРБИЈА”. 
			Члан 6.
			Изворник (еталон) знака Управе царина чува се у организационој јединици Управе царина надлежној за опште послове. 
			Обликовање знака Управе царина за употребу врши се у складу са изворником и графичким стандардом за његово приказивање. 
			Зависно од намене, знак Управе царина може се приказивати само сагласно изворнику и датом графичком стандарду, у прописаним бојама, црно-белој техници или у рељефу, независно од материјала и димензија. 
			Члан 7.
			Знак Управе царина саставни је део службене одеће и отискује се на службеној значки царинских службеника. 
			Знак Управе царина може се отискивати на службеним легитимацијама и службеним возилима Управе царина.
			Члан 8.
			Знак Управе царина користе све унутрашње јединице Управе царина, у службене сврхе и у форми прописаној изворником.
			Знак Управе царина може службено да користи и репрезентативни синдикат Управе царина.
			Знак Управе царина могу користити званични представници и делегације Управе царина када учествују на манифестацијама које се одржавају у иностранству. 
			Члан 9.
			Знак Управе царина може да се утискује односно штампа на предметима за репрезентативне и промотивне сврхе, као и на меморандуму, коверти, званичној позивници и честитки, службеној визиткарти и сл.
			Знак Управе царина може да се утискује односно штампа на уверењима о положеном стручном испиту за царинске службенике, уверењима о положеном испиту за заступање у царинском поступку, дозволама за рад царинског заступника, осталим уверењима, потврдама, похвалама, наградама, захвалницама и сл. 
			Члан 10.
			Застава Управе царина је размера 3:2 (дужина према висини), с леве стране (према јарболу) две седмине дужине је црвене боје, а осталих пет седмина је сиве боје, са знаком Управе царина у средишњем делу сивог поља.
			Члан 11.
			Изворник (еталон) заставе Управе царина чува се у организационој јединици Управе царина надлежној за опште послове. 
			Обликовање заставе Управе царина за употребу врши се у складу са изворником и графичким стандардом за њено приказивање. 
			Зависно од намене, застава Управе царина може се приказивати само сагласно изворнику и датом графичком стандарду, у прописаним бојама, црно-белој техници или у рељефу, независно од материјала и димензија. 
			Члан 12.
			Графички стандард боја заставе Управе царина утврђује се како следи: 
			Црвена површина у левом пољу заставе
			– У систему Pantone: 180c,
			– У систему CMYK: 0 90 70 10,
			– У систему RGB: 196 61 66;
			Сива површина у десном пољу заставе
			– У систему Pantone: 431c,
			– У систему CMYK: 45 27 17 51,
			– У систему RGB: 80 90 101.
			Члан 13.
			Застава Управе царина истиче се у свим приликама када се прописима предвиђа истицање државне заставе.
			Застава Управе царина истиче се:
			1) стално на згради Централе Управе царина и свих царинарница;
			2) стално у службеним просторијама директора Управе царина и помоћника директора-координатора, као и у сали у којој се одржава колегијум;
			3) стално на свим граничним прелазима и царинским пунктовима;
			4) на свим испоставама и рефератима; 
			5) приликом прослава, свечаности, међународних скупова, састанака и обука на којима Управа царина учествује или је репрезентована, у складу са правилима и праксом одржавања таквих скупова, односно када их Управа царина организује као домаћин;
			6) у другим случајевима, ако њена употреба није у супротности са прописима.
			Члан 14.
			Застава Управе царина не сме бити постављена тако да додирује тло, нити као подлога, подметач, простирка, завеса и сл.
			Заставом Управе царина се не могу прекривати возила или други предмети, нити се могу украшавати конференцијски столови или говорнице, осим у форми стоне заставице. 
			Застава се, по правилу, вије са јарбола или копља. 
			У дане жалости застава се вије на пола копља.
			Члан 16.
			Изворник (еталон) знака и заставе Управе царина израдиће се, сагласно одредбама овог правилника, спровођењем поступка јавне набавке, најкасније до 1. марта 2021. године, а службена обележја која садрже знак који је у употреби до ступања на снагу овог правилника могу бити у употреби најкасније до 1. септембра 2021. године.
			Члан 17.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00366/2019-08
			У Београду, 5. септембра 2019. године
			Министар,
			Синиша Мали, с.р.
	

