


	
	Zakon


	
			На основучланa 236.став 3. Закона о здравственој заштити („Службени гласник РС”, бр. 107/05, 72/09, 88/10, 99/10, 57/11, 119/12, 45/13 – др. закон, 93/14, 96/15, 106/15, 105/17 – др. закон и 113/17 – др. закон), 
			Министар здравља доноси
			ПРАВИЛНИК
			о ближим условима, начину и поступку обављања метода и поступака традиционалне медицине
			"Службени гласник РС", број 16 од 5. марта 2018.
			1. Садржина Правилника
			Члан 1.
			Овим правилником прописују се ближи услови, начин и поступак обављања метода и поступака традиционалне медицине у здравственој установи, односно приватној пракси.
			2. Методе и поступци традиционалне медицине  
			Члан 2.
			Традиционална медицина, у смислу овог правилника, обухвата оне традиционалне и методе и поступке превенције, дијагностике, лечења и рехабилитације, који благотворно утичу на човеково здравље или његово здравствено стање и који, у складу са важећом медицинском доктрином, нису обухваћени методама и поступцима конвенционалне медицине.
			Члан 3.
			Методе и поступци традиционалне медицине могу се обављати у здравственој установи и приватној пракси која је основана као општа или специјалистичка ординација доктора медицине, доктора стоматологије, поликлиника и као амбуланта за здравствену негу и амбуланта за рехабилитацију.
			Члан 4 .
			Методе превенције, дијагностике, лечења и рехабилитације традиционалне медицине су следеће:
			1) Ајурведа;
			2) Акупунктура и сродне технике (безиглене стимулације тачака, зона и меридијана);
			3) Традиционална кинеска медицина;
			4) Хомеопатија;
			5) Фитотерапија;
			6) Квантна медицина и сродне технике;
			7) Хиропракса и и остеопатија;
			8) Реики метода;
			9) Традиционална домаћа медицина; 
			10) Макробиотика у медицинске сврхе;
			11) Арома-терапија у медицинске сврхе;
			12) Апитерапија у медицинске сврхе;
			13) Чи Гонг вежбе, јога вежбе, хата јога вежбе и таи чи чуан вежбе у медицинске сврхе.
			3. Ближи услови у погледу кадра
			Члан 5.
			Здравствена установа и приватна пракса могу обављати методе и поступке традиционалне медицине, ако поред услова прописаних Законом о здравственој заштити (у даљем тексту: Закон), за обављање одговарајуће делатности здравствене установе и приватне праксе у погледу кадра има најмање једног здравственог радника који има дозволу за обављање метода и поступака традиционалне медицине коју издаје Министарство здравља, у сладу са законом.
			Члан 6.
			Дозвола за обављање метода и поступака традиционалне медицине издаје се здравственом раднику који поред Законом прописаних услова мора:
			1) да има завршен медицински, стоматолошки, односно фармацеутски факултет, као и лица са завршеном другом школом здравствене струке, положен стручни испит и одобрење за самостални рад;
			2) да има општу здравствену способност;
			3) да је уписан у именик надлежне коморе здравствених радника;
			4) да има одговарајућу едукацију за обављање одређених метода и поступака традиционалне медицине;
			5) да му правноснажном судском одлуком није изречена кривична санкција – мера безбедности забране обављања здравствене делатности, односно да му одлуком надлежног органа коморе није изречена једна од дисциплинских мера забране самосталног рада, у складу са законом којим се уређује рад комора здравствених радника.
			Доктор медицине и доктор стоматологије који има одговарајућу едукацију обавља методе комплементарне медицине из члана 4. став 1. тач. 1)–13).
			Магистар фармације који има одговарајућу едукацију израђује терапијске препарате из члана 4. став 1. тач. 1), 4), 5) и 9), а самостално може да обавља методе традиционалне медицине из члана 4. став 1. тач. 9), 10), 11) ,12) и 13).
			Други здравствени радник – са завршеном одговарајућом високом, вишом, односно средњом школом здравствене струке који има одговарајућу едукацију обавља методе комплементарне медицине из члана 4. став 1. тач. 10), 11) ,12) и 13).
			4. Ближи услови у погледу простора 
			Члан 7.
			Здравствена установа и приватна пракса могу обављати методе и поступке традиционалне медицине, ако осим законом прописаних услова по питању простора за делатност за коју су регистровани, имају и просторијеза обављање метода и поступака традиционалне медицине, а за Таи Чи Чуан и Јога вежбе и просторију за вежбе и свлачионицу.
			Члан 8.
			Оснивач приватне праксе дужан је да у просторијама приватне праксе, на огласној табли, поред података истакнутих у складу са прописом којим су утврђени ближи услови за обављање здравствене делатности у здравственим установама и другим облицима здравствене службе, истакне и следеће:
			1) фотокопију дозволе Министарства здравља за обављање метода и поступака традиционалне медицине;
			2) списак здравствених радника са којима је оснивач закључио уговор о раду.
			5. Ближи услови у погледу опреме
			Члан 9.
			Здравствена установа и приватна пракса могу обављати методе и поступке традиционалне медицине, ако поред одговарајуће опреме за обављање здравствене делатности имају обезбеђен радни сто, три столице, лежај и орман, а у зависности од врсте методе и поступака традиционалне медицине и следећу опрему:
			Акупунктура и сродне технике (безиглене стимулације тачака, зона и меридијана):
			Акупунктура и сродне технике: покретно светло или лампа, сетови акупунктурних игала за једнократну употребу или индивидуални комплети игала и стерилизатор, биохазардни контејнер и кревет са папирним чаршавима за једнократну употребу;
			Апаратура за сродне технике, зависно од врсте методе: апарат за дијагностику тачака, ласер, чекић са иглама мокса, купице, ланцете и слично, сет за дезинфекцију коже, газа, тупфери и слична покретна колица за инструменте и материјал;
			Хомеопатија:
			Хомеопатија: поред опреме из тачке 1) подтачка (1) овог члана потребан је комплет за стандардни физикални преглед (слушалице, апарат за притисак, лампа, покретна или ручна, шпатуле за преглед грла, перкусиони неуролошки чекић) и друга опрема у зависности од делатности здравственог радника;
			Фитотерапија:
			полица за складиштење фитотерапеутских сировина и супстанци и основна опрема за израду фитотерапеутских препарата;
			Квантна медицина и сродне технике:
			поред опреме за ординацију опште медицине, има атестирану и од произвођача сертификовану апаратуру из домена квантне медицине;
			Хиропракса и остеопатија:
			прибор за неуролошко и ортопедско тестирање сензитивитета рефлекса и обима покрета, специјални кревет за корекцију кичме, негатоскоп за читање рентген снимака, додатна опрема зависно од начина рада и компетенција практичара;
			Арома-терапија у медицинске сврхе:
			полица за складиштење сировина и супстанци и основна опрема за израду препарата за ароматерапију, као и кревет за апликацију препарата и масажу;
			Апитерапија у медицинске сврхе:
			полица за складиштење сировина и супстанци и основна опрема за израду препарата;
			Чи Гонг вежбе, јога вежбе, хата јога вежбе и таи чи чуан вежбе у медицинске сврхе:
			простирка за вежбе.
			6. Ближи услови у погледу лекова и медицинских средстава
			Члан 10.
			За методе и поступке традиционалне медицине које у пружању здравствене заштите користе одређене инструменте, апарате и уређаје који се примењују на људима, било да се користе самостално или у комбинацији, укључујући и софтвер потребан за правилну примену, здравствени радник је дужан да обезбеди доказ надлежне Агенције за лекове и медицинска средства да се ради о медицинском средству.
			Члан 11.
			Здравствена установа и приватна пракса могу обављати методе и поступке традиционалне медицине, ако поред обезбеђене одговарајуће врсте и количине лекова и медицинских средстава, потребних за обављање одговарајуће здравствене делатности, имају обезбеђене, у зависности од врсте метода и поступака традиционалне медицине и следеће:
			1) ајурведа, ајурведске лекове и препарате у количини потребној за петодневну потрошњу;
			2) традиционална кинеска медицина, традиционалне кинеске лекове и препарате у количини потребној за петодневну потрошњу;
			3) хомеопатија, хомеопатске лекове у количини потребној за петодневну потрошњу;
			4) фитотерапија, фитотерапијске препарате у количини потребној за петодневну потрошњу;
			5) традиционална домаћа медицина, традиционалне препарате у количини потребној за петодневну потрошњу.
			Члан 12.
			Здравствена установа и приватна пракса дужне су да ускладе своје пословање са одредбама овог правилника у року од 30 дана од дана ступања на снагу овог правилника.
			7. Престанак важења ранијег прописа
			Члан 13.
			Даном ступања на снагу овог правилника престаје да важи Правилник о ближим условима, начину и поступку обављања метода и поступака традиционалне медицине („Службени гласник РС”, број 119/07).
			8. Ступање на снагу
			Члан 14.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-44/2018-02
			У Београду, 19. фебруара 2018. године
			Министар, 
			асс. др Златибор Лончар, с.р.
	

