


	
	Zakon



	
			На основу члана 25. став 5. Закона о пресађивању људских органа („Службени гласник РСˮ, број 57/18), 
			Министар здравља доноси 
			ПРАВИЛНИК 
			о републичкој листи чекања
			"Службени гласник РС", број 73 од 11. октобра 
			2019.
			Члан 1.
			Овим правилником уређује се садржина, начин сачињавања и вођења републичке листе чекања, критеријуми за стављање на републичку листу чекања и услови за утврђивање приоритета примаоца људских органа.
			Члан 2.
			Сваки држављанин Републике Србије са пребивалиштем у Републици Србији, код којег постоји медицинска оправданост и код којег је постављена индикација за пресађивање људских органа од стране овлашћеног центра за пресађивање органа има једнаке могућности укључивања на републичку листу чекања за примаоце органа (у даљем тексту: републичка листа чекања) без обзира на пол, вероисповест, националну припадност, године живота, материјално стање, социјални статус, политичко и друго убеђење и загарантовану једнаку доступност лечења пресађивањем људских органа.
			Члан 3.
			Републичка листа чекања се сачињава према врсти људских органа. 
			Примаоци људских органа су пацијенти, држављани Републике Србије код којих постоји медицинска оправданост и код којих је постављена индикација за пресађивање људских органа од стране овлашћеног центра за пресађивање људских органа.
			Центар за пресађивање људских органа у којем се обавља поступак пресађивања људских органа пријављује примаоце људских органа, односно пацијенте који се лече у тој здравственој установи, на републичку листу чекања по јединственим критеријумима за стављање на републичку листу чекања.
			Члан 4.
			Потенцијални прималац људских органа је болесник са терминалним попуштањем органа код којег је лечење пресађивањем органа метод избора.
			Индикацију за пресађивање људских органа утврђује надлежни доктор медицине одговарајуће специјалности.
			Члан 5.
			Одлуку о стављању на републичку листу чекања доноси комисија центра за пресађивање људских органа на основу приложене медицинске документације пацијента.
			Чланове комисије из става 1.овог члана именује директор овлашћене здравствене установе, односно центра за пресађивање људских органа из реда стручњака за област пресађивања људских органа.
			Члан 6.
			 Након постављене индикације за пресађивање људских органа, сваког потенцијалног примаоца људских органа  из члана 3. потребно је на одговарајући начин обрадити ради стављања на републичку листу чекања за примаоце људских органа.
			  Обрада потенцијалног примаоца људских органа из става 1. овог члана спроводи се у складу са стандардним оперативним поступцима о одабиру и претрансплантационој процени примаоца (у даљем тексту: СОП) коју доноси Републичка стручна комисија (или неки друго тело сачињено од стручњака из области пресађивања појединих органа). 
			СОП из става 2. овог члана садржи:
			1) индикације за пресађивање органа,
			2) процедуру обраде ради стављања на републичку листу чекања за примаоце људских органа (сет обавезних претрага и прегледа),
			3) критеријуме прихватљивости за стављање на републичку листу чекања за примаоце људских органа,
			4) процедуру за пријављивање и лице одговорно за пријављивање и обнављање статуса потенцијалног примаоца на републичкој листи чекања.
			СОП из става 2. овог члана усклађен је са националним смерницама, односно водичима за пресађивање људских органа, према врсти људских органа.
			Члан 7.
			Сваки болесник у завршном стадијуму хроничне бубрежне болести је потенцијални прималац, односно могући кандидат за пресађивање бубрега од преминулог или живог даваоца, уколико нема апсолутну контраиндикацију.
			Сваком кандидату, односно потенцијалном примаоцу људских органа из става 1. овог члана надлежни доктор медицине благовремено (у четвртом или петом стадијуму хроничне бубрежне болести) обавља процену ради могућности лечења пресађивањем бубрега.  
			Процена кандидата, односно потенцијалног примаоца људских органа из става 1. овог члана спроводи се у складу са СОП-ом за пресађивање људских органа по врсти органа и са националним смерницама, односно водичима за пресађивање људских органа.
			Члан 8.
			Завршну процену прихватљивости потенцијалног примаоца људских органа и одлуку за стављање на републичку листу чекања доноси комисија надлежног центра за пресађивање људских органа.
			Комисију из става 1. овог члана чине чланови тима за пресађивање људских органа доктор медицине специјалиста интерне медицине или доктор медицине специјалиста педијатрије са одговарајућом ужом специјализацијом и доктор медицине ‒ хирург са одговарајућом специјализацијом и ужом специјализацијом.
			Одлуку из става 1. овог члана потписују оба члана комисије.
			Члан 9.
			О свакој промени здравственог стања потенцијалног примаоца људског органа на републичкој листи чекања, која привремено или трајно онемогућава пријем људског органа, потенцијални прималац органа лично, односно његов надлежни доктор медицине одмах по сазнању за ту промену обавештава надлежног трансплантационог интернисту – педијатра телефонским путем, као и писменим путем у периоду од 24 сата од сазнања за насталу промену.
			Центар за пресађивање људских органа редовно и благовремено обнавља медицинске и друге податке и статус кандидата на републичкој листи чекања, у складу са правилима алокације по типу органа.
			Потенцијални прималац људских органа се исписује са републичке листе чекања у случају трајне немогућности за пресађивање органа, смрти или након обављеног пресађивања.
			Сваки центар за пресађивање људских органа обезбеђује доживотно праћење здравственог стања прималаца органа и живих давалаца људских органа редовним контролним прегледима и уписом њихових општих и медицинских података у националне регистре.
			Члан 10.
			Директор здравствене установе, односно центра за пресађивање људских органа и лице овлашћено за стављање потенцијалног примаоца људских органа, као и вођење републичке листе чекања у центру за пресађивање људских органа одговорни су за веродостојност уписаних општих и медицинских података у вези са пријавом и статусом потенцијалног примаоца људских органа на републичкој листи чекања и њихово благовремено обнављање, као и за упис података у регистре из члана 9. став 4. овог правилника.
			Члан 11.
			Примаоци људских органа од живих давалаца испуњавају исте критеријуме за упис на републичку листу чекања као и примаоци органа од умрлог лица.
			Члан 12.
			Приликом доношења одлуке о стављању примаоца људских органа на републичку листу чекања, комисија узима у обзир следеће критеријуме:
			1) медицински критеријуми,
			2) степен хитности,
			3) имуногенетски критеријуми (степен сензибилизације, ткивна подударност),
			4) време чекања,
			5) посебне околности (нпр. дете, прималац више органа),
			6) баланс размене органа са међународним телима или европским организацијама за размену органа, као и други критеријуми одређени националним водичима за пресађивање људских органа.
			Члан 13.
			Избор и начин вредновања критеријума изчлана 12.овог правилника специфични су за сваки орган и обављају се у складу стандардним оперативним поступцима у којима су детаљно описане јасно одређене индикације за пресађивање људских органа.
			Имуногенетски критеријуми потребни за стављање на листу чекања за пресађивање људских органа дати су у Прилогу 1. који је одштампан уз овај правилник и чини његов саставни део.
			У центру за пресађивање људских органа,  у којем се обавља поступак пресађивања људских органа, примењују се стандардни оперативни поступци и доступни су здравственим радницима приликом обраде болесника за упис на листу чекања.
			Члан 14.
			За доношење одлуке из члана 5. овог правилника, неопходан је и писмени пристанак пацијента за упис на републичку листу чекања.
			Пре давања писменог пристанка пацијент се информише од стране овлашћеног здравственог радника о:
			1) општим ризицима у вези са пресађивањем људских органа,
			2) процедури хируршке интервенције,
			3) могућности преношења болести са даваоца на примаоца,
			4) сагледавању разлике између потенцијалних ризика од прихватања органа у односу на ризике од неприхватања органа,
			5) могућности постојања фактора ризика који се препознају тек након пресађивања људских органа.
			Члан 15.
			За време чекања на пресађивање људских органа пацијент обавља редовне контролне прегледе у овлашћеном центру за пресађивање људских органа који обавља поступак пресађивања људских органа у складу са стандардним оперативним поступцима.
			Члан 16.
			Републичка листа чекања се води у писменом и електронском облику.
			Кандидате на републичку листу чекања уписује овлашћено лице Управе за биомедицину одмах по добијању одлуке из члана 5. овог правилника.
			Потенцијалног примаоца људских органа на листу чекања по врсти органа уписује лице које је овлашћено од стране директора овлашћене здравствене установе, односно центра за пресађивање људских органа одмах по добијању одлуке из члана 5. овог правилника.
			Члан 17.
			 Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00381/2019-21
			У Београду, 20. септембра 2019. године
			Министар,
			др Златибор Лончар, с.р.
			
	

