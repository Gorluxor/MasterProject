
На основу члана 6. став 7. Закона о предшколском васпитању и образовању („Службени гласник РС”, број 18/10), 
Министар просвете доноси


ПРАВИЛНИК
о садржају образаца и начину вођења евиденције и издавању јавних исправа у предшколској установи
„Службени гласник РС“, број 59 од 23. августа 2010.


Члан 1.
Овим правилником прописује се: садржај образаца и начин вођења евиденције у предшколској установи – матичне књиге о уписаној деци у припремни предшколски програм, књиге рада и летописа; садржај образаца и начин вођења евиденције у школи која остварује припремни предшколски програм – матичне књиге о уписаној деци у припремни предшколски програм и књиге рада васпитача; садржај образаца јавних исправа о похађању припремног предшколског програма који остварује предшколска установа, односно школа која остварује припремни предшколски програм – преводница о преласку детета из једне у другу предшколску установу, односно школу која остварује припремни предшколски програм и уверење о похађању припремног предшколског програма.

Члан 2.
Садржај матичне књиге о уписаној деци у припремни предшколски програм дат је на Обрасцу 1 и у облику је књиге са тврдим корицама тегет боје, величине 25х35 cm, 100-грамска хартија, а када се штампа и издаје двојезично величине је 29,5х42 cm.
Погрешно уписани подаци у матичну књигу прецртавају се тако да остану читљиви, а исправка се потписује и оверава печатом установе.

Члан 3.
Књига неге и васпитно-образовног рада садржи: упутство, податке о деци и породици, евиденцију о доласцима деце, програмирање и евиденцију рада са децом, сарадњу са породицом, стручно усавршавање и професионални развој, остале евиденције и запажања о прегледу књиге неге и васпитно-образовног рада.
Књигу неге и васпитно-образовног рада воде медицинске сестре – васпитачи за рад са децом узраста од шест месеци до три године.
Књига неге и васпитно-образовног рада води се на Обрасцу 2 и у облику је књиге са тврдим корицама тегет боје, величине 25х35 cm, 80-грамска хартија, а када се штампа и издаје двојезично исте је величине.

Члан 4.
Књига васпитно-образовног рада садржи: упутство, податке о деци и породици, евиденцију о доласцима деце, програмирање и евалуацију васпитно-образовног рада, сарадњу са породицом, стручно усавршавање и професионални развој и запажања о прегледу књиге васпитно-образовног рада. 
Књигу васпитно-образовног рада воде васпитачи у предшколској установи за рад са децом узраста од три године до поласка у школу и васпитачи у школи за рад са децом која похађају припремни предшколски програм.
Књига васпитно-образовног рада води се на Обрасцу 3 и у облику је књиге са тврдим корицама тегет боје, величине 25х35 cm, 80-грамска хартија, а када се штампа и издаје двојезично исте је величине.

Члан 5.
Књига васпитно-образовног рада са децом у развојној групи садржи: упутство, податке о деци и породици, евиденцију о доласцима деце, програмирање и евиденцију индивидуалног васпитно-образовног рада са децом, приоритетне циљеве и задатке у раду са групом, укључивање деце у различите облике васпитно-образовног рада предшколске установе, сарадњу са породицом, остале евиденције, стручно усавршавање и професионални развој и запажања о прегледу књиге васпитно-образовног рада са децом у развојној групи.
Књигу васпитно-образовног рада са децом у развојној групи воде дефектолози – васпитачи.
Књига васпитно-образовног рада са децом у развојној групи води се на Обрасцу 4 и у облику је књиге са тврдим корицама тегет боје, величине 25х35 cm, 80-грамска хартија, а када се штампа и издаје двојезично исте је величине.

Члан 6.
Књига васпитно-образовног рада са децом на болничком лечењу садржи: упутство, евиденцију о броју деце, карактеристике васпитне групе на одељењу, простор у коме се обавља васпитно-образовни рад, програмирање и евиденцију васпитно-образовног рада, сарадњу са породицом, сарадњу са здравственом установом, сарадњу са локалном заједницом, стручно усавршавање и професионални развој и запажања о прегледу књиге васпитно-образовног рада са децом на болничком лечењу.
Књигу васпитно-образовног рада са децом на болничком лечењу воде васпитачи.
Књига васпитно-образовног рада са децом на болничком лечењу води се на Обрасцу 5 и у облику је књиге са тврдим корицама тегет боје, величине 25х35 cm, 80-грамска хартија, а када се штампа и издаје двојезично исте је величине.

Члан 7.
Књига рада стручног сарадника у предшколској установи садржи: упутство, податке о васпитним групама о деци, број медицинских сестара – васпитача, васпитача, стручних сарадника, сарадника, акредитоване програме стручног усавршавања и друге програме и пројекте које прати стручни сарадник, програмирање и евалуацију рада стручног сарадника на унапређивању васпитно-образовног рада, стручно усавршавање и професионални развој и запажања о прегледу књиге рада стручног сарадника у предшколској установи.
Књигу рада стручног сарадника у предшколској установи воде стручни сарадници.
Књига рада стручног сарадника у предшколској установи води се на Обрасцу 6 и у облику је књиге са тврдим корицама тегет боје, величине 21х29,5 cm, 80-грамска хартија, а када се штампа и издаје двојезично исте је величине.

Члан 8.
Садржај летописа предшколске установе дат је на Обрасцу 7 и у облику је књиге са тврдим корицама тегет боје, величине 25х35 cm, 80-грамска хартија, а када се штампа и издаје двојезично исте је величине.

Члан 9.
Садржај преводнице о преласку детета у другу предшколску установу – школу ради похађања припремног предшколског програма дат је на Обрасцу 8 и у облику је листа величине 21х29,5 cm, 100-грамска хартија, светло жута подлога са грбом Републике Србије у позадини текста, а када се штампа и издаје двојезично величине је 25х35 cm.

Члан 10.
Садржај уверења о похађању припремног предшколског програма дат је на Обрасцу 9 и у облику је листа величине 21х29,5 cm, 100-грамска хартија, светло плава подлога са грбом Републике Србије у позадини текста, а када се штампа и издаје двојезично величине је 25х35 cm.

Члан 11.
Обрасци евиденција и јавних исправа од 1 до 9 прописани овим правилником одштампани су уз овај правилник и чине његов саставни део.

Члан 12.
Дупликати јавних исправа из овог правилника издају се на обрасцима прописаним овим правилником, на чијем се горњем десном углу прве стране исписује реч: ДУПЛИКАТ словима величине 5 mm. 

Члан 13.
Даном ступања на снагу овог правилника престаје да важи Правилник о садржају образаца и начину вођења евиденције о остваривању васпитно-образовног рада у предшколској установи (,,Службени гласник РС”, број 45/97).

Члан 14.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2010. године. 


Број 119-01-284/2010-07
У Београду, 16. августа 2010. године
Министар,
проф. др Жарко Обрадовић, с.р.















































































































































































