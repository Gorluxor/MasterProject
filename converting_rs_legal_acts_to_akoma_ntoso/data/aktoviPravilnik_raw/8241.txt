


	
	Zakon


	
				На основу члана 87. став 4. Закона о становању и одржавању зграда („Службени гласник РС”, број 104/16),
				Министар грађевинарства саобраћаја и инфраструктуре доноси
				ПРАВИЛНИК
				о садржини и начину вођења евиденције поступака исељења и пресељења
				"Службени гласник РС", број 75 од 4. августа 
				2017.
				Члан 1.
				Овим правилником ближе се прописује садржина и начин вођења евиденције поступка исељења лица из објекта који је изграђен супротно закону којим се уређују планирање простора и изградња објеката и који се налази на земљишту у својини другог лица (исељење), као и поступка пресељења тих лица.
				Члан 2.
				Евиденција из члана 1. овог правилника води се за поступке:
				1) који претходе исељењу и пресељењу;
				2) током исељења, односно пресељења и
				3) након пресељења.
				Евиденцију из члана 1. овог правилника надлежни орган води као јединствену евиденцију за домаћинства са једне локације исељења, у коју уписују податке и информације из званичних аката и докумената органа који је надлежан за спровођење поступка.
				Члан 3.
				Евиденција о поступцима који претходе исељењу и пресељењу садржи податке и информације о:
				1) адреси или другом расположивом податку за просторно лоцирање места исељења (назив града, општине и насеља, односно дела насеља, улице и/или катастарске парцеле и сл.);
				2) разлозима исељења;
				3) називу планског документа (са бројем и датумом објављивања) у складу са којим је донета одлука о неопходности исељења;
				4) броју, датум акта и врсти интервенције за спровођење плана, у случају да постоји важећи план у складу са којим је неопходно извршити исељење;
				5) органу надлежном за припремање одлуке о неопходности исељења (назив органа, функцији лица одговорног за вођење поступка и др.);
				6) броју и датуму извештаја са јавних увида који су претходили доношењу одлуке о неопходности исељења и пресељења;
				7) број и датум извештаја о консултацијама са лицима које је неопходно иселити;
				8) броју и датуму одлуке о неопходности исељења са планом пресељења;
				9) броју домаћинстава и лица која станују у насељу, односно делу насеља за које је донета одлука о неопходности исељења;
				10) обезбеђењу и коришћену бесплатне правне помоћи.
				Члан 4.
				Евиденција о поступцима током исељења, односно пресељења садржи податке и информације о:
				1) адреси или другом податку за лоцирања објекта из којег се врши исељење, уколико не постоји адреса;
				2) органу надлежном за доношење решења о исељењу (назив органа, функцији лица одговорног за вођење поступка и др.);
				3) органу надлежан за координацију и спровођење поступка исељења (назив органа, функцији лица одговорног за вођење поступка и др.);
				4) броју и датуму записника о исељењу и пресељењу;
				5) броју и датуму правоснажног решења за исељење и пресељење у одговарајући смештај;
				6) броју и датуму правоснажног решења за исељење и додели стамбене подршке за обезбеђење одговарајућег смештаја;
				7) броју и датуму правоснажног решењу за исељење у другу јединицу локалне самоуправе у којој лице које се исељава има пријављено пребивалиште, броју лица на која се односи решење и месту пресељења;
				8) броју домаћинстава и лица која су исељена на основу решења о исељењу, односно исељењу и пресељењу;
				9) броју домаћинстава и лица која су пресељена у одговарајући смештај или им је додељена стамбена подршка и о месту/адреси њиховог пресељења;
				10) броју лица која су држављанин друге државе са подацима о њиховом премештању у одговарајући смештаја, као и називу институције надлежне за регулисање одговарајућег статуса тих лица.
				Члан 5.
				Евиденција о поступцима након пресељења садржи следеће податке и информације о:
				1) адреси пресељеног домаћинстава, са идентификационим подацима (име и презиме и ЈМБГ);
				2) опису одговарајућег смештаја за пресељење којим се доказује испуњеност услова из члана 79. став 3. Закона о становању и одржавању зграда;
				3) органу надлежном за праћење мера социјалног укључивања пресељених домаћинстава;
				4) обезбеђену основних животних намирница и пијаће воде, најдуже за период до месец дана по пресељењу;
				5) приступу установи здравствене и социјалне заштите; 
				6) приступу изворима прихода и потенцијалним местима запослења или радног ангажовања;
				7) приступу систему образовања и васпитања;
				8) укупним трошковима спровођења поступка исељења и пресељења.
				Члан 6.
				Саставни део евиденције из члана 1. овог правилника је и копија одлуке о неопходности исељења са планом пресељења.
				Саставни део евиденције из члана 1. овог правилника је и записник из члана 4. тачка 4) овог правилника који садржи све битне податке, информације и документацију о току исељења и пресељења и то о:
				1) датуму, времену и временским условима на дан исељења и пресељења у складу са чланом 85. став 1. Закона о становању и одржавању зграда;
				2) називима надлежних јавних службе чији су представници били присутни приликом извршења решења о исељењу (хитне помоћи, ватрогасне службе, службе социјалне заштите, службе за преношење животиња и сл.);
				3) доказу о позиву упућеном организација за заштиту људских права да присуствују исељењу и пресељењу;
				4) документација и фотодокументација за доказивање могућих штета и губитака на имовини, преузимању материјала порушеног објекта од стране лица која се из њега исељавају и сл.
				Члан 7.
				Евиденција из члана 1. овог правилника се води у складу са прописима којима се уређује заштита података о личности.
				Члан 8.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 110-00-00114/2017-12
				У Београду, 1. августа 2017. године
				Министар, 
				проф. др Зорана З. Михајловић, с.р.
	

