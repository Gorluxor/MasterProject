


	
	Zakon


	
			На основу члана 70. став 3, а у вези са чланом 67. став 1. Закона о основама система образовања и васпитања („Службени гласник РС”, бр. 88/17, 27/18 – др. закон и 10/19), 
			Министар просвете, науке и технолошког развоја доноси
			ПРАВИЛНИК
			o организацији и остваривању наставе у природи и екскурзије у основној школи
			"Службени гласник РС", број 30 од 25. априла 2019. 
			Предмет Правилника
			Члан 1.
			Овим правилником прописују се ближи услови и  уређују питања од значаја за организацију и остваривање наставе у природи и екскурзије у основној школи.
			Појам наставе у природи и екскурзије
			Члан 2.
			Настава у природи је облик образовно-васпитног рада којим се остварују обавезни наставни предмети, изборни програми, пројектна настава и ваннаставне активности из плана и програма наставе и учења за први циклус основног образовања и васпитања – у климатски погодном месту из здравствено-рекреативних и образовно-васпитних разлога.
			Екскурзија је облик образовно-васпитног рада који се остварује ван школе.
			Циљ наставе у природи и екскурзије
			Члан 3.
			Циљеви наставе у природи су:
			– очување, подстицање и унапређивање укупног здравственог стања ученика, њиховог правилног психофизичког и социјалног развоја;
			– стварање основа за усвајање активног, здравог и креативног начина живота и организовања и коришћења слободног времена;
			– проширивање постојећих и стицање нових знања и искустава о непосредном природном и друштвеном окружењу;
			– развијање еколошке свести и подстицање ученика на лични и колективни ангажман у заштити природе;
			– социјализација ученика и стицање искустава у колективном животу, уз развијање толеранције и одговорног односа према себи, другима, окружењу и културном наслеђу;
			– развијање позитивних односа према националним, културним и естетским вредностима;
			– развијање способности сагледавања развоја привредних могућности краја, односно региона који се обилази.
			Циљ екскурзије је непосредно упознавање појава и односа у природној и друштвеној средини, упознавање културног наслеђа и привредних достигнућа, а у циљу остваривања образовно-васпитне улоге школе.
			Задаци наставе у природи и екскурзије
			Члан 4.
			Задаци наставе у природи остварују се на основу плана и програма наставе и учења, образовно-васпитног рада и школског програма и саставни су део годишњег плана рада школе.
			Задаци који се остварују реализацијом програма наставе у природи су:
			– побољшање здравља и развијање физичких и моторичких способности ученика;
			– задовољавање основних дечијих потреба за кретањем и игром;
			– очување природне дечије радозналости за појаве у природи и подстицање интересовања и способности за њихово упознавање кроз одговарајуће активности;
			– развијање способности запажања основних својстава објеката, појава и процеса у окружењу и уочавање њихове повезаности у конкретним природним и друштвеним условима;
			– подстицање самосталности у процесу стицања знања кроз непосредне истраживачке задатке;
			– развијање свести о потреби заштите, неговања, чувања и унапређивања природне и животне средине и изграђивање еколошких навика;
			– упознавање природно-географских, културно-историјских знаменитости и лепоте места и околине;
			– упознавање са начином живота и рада људи појединих крајева;
			– упознавање разноврсности биљног и животињског света појединих крајева, уочавање њихове повезаности и променљивости;
			– упознавање са карактеристикама годишњих доба у природи и смењивање временских прилика;
			– развијање способности сналажења тј. оријентисања у простору и времену;
			– оспособљавање ученика за безбедан и правилан боравак у природи;
			– развијање правилних хигијенско-здравствених навика и подстицање самосталности у обављању личне хигијене и бриге о себи;
			– подстицање и стварање навике за неговање редовне физичке активности и за што чешћи боравак у природи;
			– формирање навика редовне и правилне исхране;
			– навикавање на правилно смењивање рада, одмора и сна;
			– разумевање и уважавање различитости међу појединцима;
			– подстицање групног рада, договарања и сарадње са вршњацима и одраслима кроз одговарајуће активности.
			Задаци екскурзије су: проучавање објекта и феномена у природи; уочавање узрочно-последичних односа у конкретним природним и друштвеним условима; развијање интересовања за природу и еколошке навике; упознавање начина живота и рада људи појединих крајева; развијање позитивног односа према: националним, културним и естетским вредностима, спортским потребама и навикама, као и позитивним социјалним односима.
			Садржаји наставе у природи и екскурзије
			Члан 5.
			Садржаји наставе у природи остварују се на основу плана и програма наставе и учења из којег се издвајају они садржаји који су погодни за остваривање циљева и задатака наставе у природи, а одговарају условима у којима се она реализује. 
			У програмима наставе и учења за поједине предмете могу се наћи садржаји који експлицитно или имплицитно упућују на погодност овог облика образовно-васпитног рада.
			Садржаји наставе у природи остварују се и на основу школског програма и саставни су део годишњег плана рада школе.
			Садржаји екскурзије остварују се на основу плана и програма наставе и учења,  образовно-васпитног рада и саставни су део школског програма и годишњег плана рада школе.
			Садржаји екскурзије у првом циклусу основног образовања и васпитања су посебно: 
			– уочавање облика рељефа и површинских вода у околини и природно-географских одлика Републике Србије;
			– посматрање карактеристичних биљака и животиња (обилазак станишта биљака и животиња);
			– посете заштићеним природним подручјима (национални паркови, резервати, споменици природе и др.);
			– упознавање с прошлошћу и културном баштином завичаја и отаџбине (обилазак музеја, културно-историјских споменика, етно-села, спомен-кућа знаменитих људи – научника, књижевника, уметника, војсковођа, државника и др.);
			– развијање способности оријентације у простору и времену; 
			– обилазак разних типова пољопривредних површина и сточарских фарми (упознавање с производњом здраве хране);
			– обилазак привредних друштава и јавних предузећа (прерада природних сировина, упознавање с различитим делатностима људи, заштита животне средине и др.). 
			Садржаји екскурзије у другом циклусу основног образовања и васпитања су посебно: 
			– посете које омогућавају упознавање са природним лепотама, природно-географским и друштвено-географским одликама Републике Србије (планине, реке, језера, бање, биљни и животињски свет, заштићени природни објекти и национални паркови, становништво, народи и етничке заједнице у Републици Србији и др.);
			– обилазак праисторијских, античких, средњовековних, нововековних и локалитета савременог доба (Лепенски вир, Винча, Сирмијум, Виминацијум – војни логор, Гамзиград – Царска палата, Медијана, Студеница, Ђурђеви Ступови, Жича, Милешева, Сопоћани, Градац, Грачаница, Високи Дечани, Раваница, Лазарица, Љубостиња, Манасија, Каленић, Сремски Карловци, Крушедол, Ново Хопово, Врдник, Смедеревска тврђава, Голубац, Нишка тврђава, Петроварадинска тврђава, Орашац, Топола, Ћеле-кула, Таково, Тршић, Бранковина, Враћевшница, Текериш, Струганик, Шумарице и др.);
			– обилазак Београда, престонице Републике Србије (Дом Народне скупштине, Народно позориште, Народни музеј, Београдска тврђава, Опсерваторија, Војни музеј, Музеј Српске православне цркве, Музеј Првог српског устанка – Конак кнеза Милоша, Конак кнегиње Љубице, Народна библиотека, краљевски дворови на Дедињу, Музеј града, Авала, Јајинци, Етнографски музеј, Педагошки музеј, Музеј Вука и Доситеја, Саборна црква, Храм Светог Саве на Врачару, Природњачки музеј, Ботаничка башта „Јевремовац”, зоолошки врт, Музеј југословенске кинотеке, Музеј Николе Тесле, Музеј савремене уметности и др.);
			– обилазак установа културе у Републици Србији (Галерија Матице српске у Новом Саду, Српско народно позориште у Новом Саду, Књажевско-српски театар у Крагујевцу, завичајни и локални музеји, спомен-куће и др.);
			– обилазак привредних друштава и јавних предузећа (предузећа у области прехрамбене, хемијске, машинске и електроиндустрије, индустрије грађевинског материјала, енергетике и др.);
			– подстицање испољавања позитивних емоционалних доживљаја.
			Програм  наставе у природи и екскурзије
			Члан 6.
			Стручно веће за разредну наставу предлаже програм наставе у природи, који доставља наставничком већу, ради разматрања и усвајања.
			Одељењска и стручна већа школе предлажу програм екскурзије, који достављају наставничком већу, ради разматрања и усвајања.
			Настава у природи и екскурзија могу да се реализују, ако је савет родитеља дао сагласност на програм наставе у природи, односно екскурзије.   
			Програм наставе у природи и екскурзије садржи: образовне и васпитне циљеве и задатке; садржаје којима се постављени циљеви остварују; планирани обухват ученика; носиоце предвиђених садржаја и активности; трајање, путне правце, техничку организацију, начин финансирања и друга питања од значаја за реализацију програма наставе у природи и екскурзије.
			Носиоци припреме, организације и извођења наставе у природи и екскурзије
			Члан 7.
			Носиоци припреме, организације и извођења програма наставе у природи су директор школе, стручни вођа путовања, наставник разредне наставе, односно други наставник кога одреди директор школе и који је добио сагласност стручног већа за разредну наставу.
			Носиоци припреме, организације и извођења програма екскурзије су директор школе, стручни вођа путовања, одељењски старешина или други наставник, кога одреди директор школе и који је добио сагласност одељењског већа.
			Стручни вођа путовања може бити директор школе или лице које он овласти, а које је из реда наставника разредне наставе, односно наставника који остварују план и програм наставе и учења.
			Ради обезбеђивања веће сигурности ученика на настави у природи и екскурзији, директор може да одреди да, поред наставника разредне наставе, односно одељењског старешине, наставу у природи, односно екскурзију прати још највише један наставник који изводи наставу ученицима тог одељења. 
			Стручни вођа путовања прати и спроводи програм који се односи на остваривање постављених образовно-васпитних циљева и задатака и одговарајућих садржаја наставе у природи и екскурзије. 
			Стручни вођа путовања и наставник разредне наставе, односно одељењски старешина координира остваривање садржаја и активности предвиђених програмом наставе у природи, односно екскурзије, стара се о безбедности и понашању ученика.
			Изузетно, наставник разредне наставе, односно одељењски старешина обавља послове из надлежности стручног вође путовања, ако је у питању школа са малим бројем ученика и школа са комбинованим одељењима.
			Услови за извођење наставе у природи и екскурзије
			Члан 8.
			Настава у природи се организује и изводи, уз претходну писмену сагласност родитеља, односно другог  законског заступника (у даљем тексту: родитељ) по правилу за најмање 80% ученика истог разреда, уколико су створени услови за остваривање циљева и задатака. 
			Екскурзија се организује и изводи, уз претходну писмену сагласност родитеља, по правилу за најмање 60% ученика истог разреда, уколико су створени услови за остваривање циљева и задатака. 
			Изузетно, настава у природи, односно екскурзија може да се организује за ученике одељења у којем писмену сагласност да најмање 60% родитеља ученика.
			Извођење наставе у природи, односно екскурзије за ученике истог разреда организује се са истим садржајем, по правилу истовремено.
			Ако нису испуњени наведени услови настава у природи, односно екскурзија се не организује о чему одлуку доноси директор. 
			Припрема наставе у природи и екскурзије
			Члан 9.
			Припрема ученика, родитеља и наставника је услов реализацију наставе у природи и екскурзије.
			Припрема ученика подразумева да се ученици унапред упознају са местом у које одлазе, условима живота у којима се организује настава у природи, односно екскурзија, облицима и садржајима рада, начином превоза и понашањем у току пута, потребним књигама, прибору, одећи, обући, појединим спортско-рекреативним активностима које ће се тамо реализовати. 
			Ученици, подељени у групе, уз помоћ наставника припремају кратке реферате о областима и местима која посећују.
			Посебна пажња посвећује се делу припреме у коме се наставник са ученицима договора око правила понашања током извођења наставе у природи  и екскурзије.
			Припрема родитеља подразумева организовање родитељских састанака и пружање информација о основним географским карактеристикама и климатским условима краја у коме се организује настава у природи, односно екскурзија, времену одласка, дужини боравка, цени, документацији коју треба припремити, условима смештаја, исхране, здравствене заштите, условима живота и рада ученика, могућностима комуникације са децом и сл. 
			Обавеза установе је да родитељима да детаљна упутства о припреми ученика, са списком неопходног прибора за личну хигијену, писање, потребном гардеробом, да упозна родитеље са правилима понашања ученика током наставе у природи, односно на екскурзији и законском одговорношћу родитеља за понашање ученика током наставе у природи, односно на екскурзији и слично.
			Ради прикупљања важних информација везаних за здравствени и психофизички статус деце, њихове особености, специфичне навике и интересовања, организују се са родитељима посебни разговори.
			Припрема наставника обухвата индивидуалну и заједничку припрему. 
			Заједничка припрема се одвија путем краћих састанака на нивоу школе, на којима се разматрају организациона питања од значаја за извођење наставе у природи  и екскурзије.
			Индивидуална припрема обухвата добро информисање наставника о географским и геолошким карактеристикама краја, о флори и фауни, историјским подацима, значајним културним, привредним и другим објектима који се могу посетити, обичајима и етнографским карактеристикама подручја и места на коме ће се одвијати настава у природи, односно екскурзија. 
			На основу прикупљених података и постављених циљева и задатака наставе у природи, односно екскурзије, наставник саставља програм који ће се реализовати (поред садржаја наставе програм поседује и спортско-рекреативне и културне активности, друштвене игре, типске вечерње програме и др.), одабира методе и облике рада, одређује динамику активности и припрема све што ће му обезбедити ефикасан и успешан рад. 
			Програм наставе у природи, односно екскурзије треба да садржи јасну структуру која указује на циљеве и исходе у складу са програмом наставе и учења, које треба остварити. 
			Школа сачињава оперативне планове који, имајући у виду постојање непредвидивих фактора који су од утицаја на реализацију наставе у природи, односно екскурзије, поседују флексибилност, односно прилагодљивост датим околностима нпр. лошим временским условима и сл.
			Реализација наставе у природи и екскурзије
			Члан 10.
			Наставник се стара о организацији и реализацији редовне наставе и предвиђених активности, као и о безбедности ученика за време трајања наставе у природи, односно екскурзије.
			Приликом реализације наставе у природи, наставник треба да уважава индивидуалне карактеристике ученика, разлике у њиховим потребама и могућностима, да подстиче сарадњу и тимски рад, самосталност и личну одговорност.
			Приликом остваривања програма наставе у природи што више наставних и ваннаставних активности треба реализовати у природном окружењу – уз смењивање редовне наставе, самосталних активности ученика, спортско-рекреативних и културних активности, игре и забаве, пасивног и активног одмора.
			Настава у природи може да се реализује у трајању од седам до 10 дана.
			У складу са циљем и задацима екскурзије одређују се путни правци, објекти, манифестације, крајеви и предели у којима се реализује екскурзија. 
			Екскурзија се изводи искључиво на територији Републике Србије. За ученике седмог и осмог разреда основне школе, екскурзија се може организовати и у Републици Српској.
			Школа може да планира студијско путовање за групу ученика у циљу учења језика и упознавања културе, сарадње у оквиру пројеката и других облика образовно-васпитног рада, а које се изводи уз претходно прибављену сагласност надлежне школске управе. 
			Студијско путовање је саставни део годишњег плана рада школе којим се ближе уређује његова организација, циљеви и задаци.
			Ако је екскурзија, односно студијско путовање организовано у време наставних дана, настава се надокнађује за све ученике, у складу са школским календаром и годишњим планом рада.
			Трајање екскурзије прописано је планом наставе и учења. 
			За ученике једног разреда екскурзија се сваке године организује у другом подручју Републике Србије, а то су: 
			1) Аутономна покрајина Војводина (Бачка, Банат, Срем);
			2) Западна Србија са Таром;
			3) Југозападна Србија (Златибор, Златар, Увац);
			4) Централна Србија: Шумадија и Поморавље;
			5) Ибарско-копаонички крај;
			6) Јужна Србија (Ниш–Врање);
			7) Источна Србија са Ђердапом;
			8) Београд и околина.
			Директор установе одговоран је за законитост реализације наставе у природи, екскурзије и студијског путовања. 
			Избор агенције за реализацију наставе у природи и екскурзије
			Члан 11.
			Избор агенције за реализацију наставе у природи и екскурзије спроводи се у складу са законом који уређује јавне набавке. 
			Наставу у природи, односно екскурзију, може да реализује искључиво агенција која поседује законом прописану лиценцу за организовање туристичког путовања.
			Поступак јавних набавки спроводи комисија школе коју образује директор. Комисија има најмање три члана, од којих је најмање један представник савета родитеља разреда за које се организује  настава у природи, односно екскурзија и најмање један наставник који ће реализовати наставу у природи, односно екскурзију, при чему се на сва остала питања у вези са саставом комисије сходно примењују одредбе закона којим се уређује област јавних набавки.  
			Секретар школе, уколико није члан комисије, пружа стручну помоћ члановима комисије. 
			Стручну помоћ члановима комисије пружа и лице које у школи обавља финансијске и рачуноводствене послове.
			Предлог одлуке о додели уговора комисија утврђује применом законом прописаних критеријума, посебно водећи рачуна о следећем:
			1) Квалитет програма путовања: 
			– квалитет смештаја и исхране (категорија објекта примерена узрасту ученика и циљевима и задацима наставе у природи, односно екскурзије, структура соба без могућности проширења смештајних капацитета супротно закону, начин услуживања оброка, локација објекта и др.),
			– садржај програма (испуњеност програма, водичи, забавни садржаји и сл.),
			– квалитет превоза;
			2) Цена, услови целодневне бриге о ученицима и услови плаћања.
			Приликом одређивања додатних услова за учешће у поступцима јавних набавки, потребно је нарочито водити рачуна о дефинисању услова пословног капацитета у вези са претходним искуством понуђача, а што се доказује референтним листама и потврдама референтних наручилацa путовања.
			Одлуку о додели уговора доноси директор на основу предлога комисије.
			Школе које имају одговарајуће услове, као и установе које су специјализоване за остваривање квалитетних програма за децу и ученике у функцији активног слободног времена, са посебним усмерењем на спортско-рекреативне активности и које имају одговарајуће услове, могу да буду центри за реализацију наставе у природи, као и за реализацију активности ученика више школа (Центар дечјих одмаралишта, Пионирски град и друге одговарајуће установе намењене деци и ученицима), у складу са законом који уређује основно образовање и васпитање.
			Наставник разредне наставе, односно одељењски старешина обавештава родитеље о програму и цени наставе у природи, односно екскурзије, избору агенције и осталим условима путовања.
			Вишедневна путовања уговарају се најмање на бази пуног пансиона, а једнодневна могу бити уговорена без оброка.
			Приликом реализације екскурзије агенција је дужна да испуни све услове и обавезе прописане законом којим се уређује делатност туризма, а посебно у погледу програма путовања и општих услова путовања.
			Безбедност путовања 
			Члан 12.
			Директор школе је обавезан да организује консултативни састанак пре извођења путовања, на који позива представнике свих интересних група у процесу одлучивања и планирања, о чему се сачињава записник. 
			Ако  се превоз обавља друмским саобраћајем, директор школе обавезан је да обезбеди да се путовање изврши у складу са прописима којима се уређује начин обављања организованог превоза деце.
			Ако надлежни орган унутрашњих послова утврди неисправност документације, техничку неисправност возила или било који други разлог у погледу психофизичке способности возача, директор или стручни вођа путовања обуставиће путовање до отклањања утврђених недостатака.
			Забрањено је конзумирање алкохола и опојних средстава за све учеснике путовања.
			План дежурства ученика и наставника за време путовања је саставни део програма наставе у природи, односно екскурзије.
			Дневне активности утврђене програмом наставе у природи, односно екскурзије морају бити реализоване до 22 часа.
			За путовања дужа од једног дана, изабрана туристичка агенција дужна је да обезбеди лекара – пратиоца, уколико у местима боравка ученика не постоји организована здравствена служба.
			За путовања дужа од два дана неопходно је да родитељ достави податке о здравственом, физичком и психичком стању ученика, које издаје изабрани лекар/педијатар на основу здравственог картона.
			Тајност података о здравственом, физичком и психичком стању ученика  мора бити обезбеђена и о овоме се стара директор школе, наставник разредне наставе, односно одељењски старешина и лекар.
			Извештај о извођењу наставе у природи, односно екскурзије
			Члан 13.
			После изведеног путовања, стручни вођа путовања и представник туристичке агенције сачињавају забелешку о извођењу путовања, након чега стручни вођа путовања у року од три дана сачињава извештај, који подноси директору, са оценом о извођењу и квалитету пружених услуга.
			Након изведеног путовања ученици попуњавају анкетни лист.
			Саставни део извештаја из става 1. овог члана, садржи и информацију о стеченим знањима и искуствима са путовања, начин њихове интеграције у наставни процес, утиске ученика о реализованом путовању, као и планиране обавезне активности које ће наставници са ученицима осмислити и реализовати у настави и ваннаставним активностима (нпр. пројекти, презентације за родитеље, изложбе и сл.).
			Извештај из става 1. овог члана доставља се савету родитеља и наставничком већу ради разматрања, а школском одбору ради разматрања и усвајања.
			Наставник разредне наставе, односно одељењски старешина упознаје родитеље са извештајем на родитељском састанку. 
			Извештај о путовању је саставни део годишњег извештаја о раду школе.
			Ако се приликом разматрања извештаја о остваривању путовања оцени да предвиђени програм није остварен у целости или да туристичка агенција није испоштовала уговорне обавезе, школа подноси рекламацију агенцији. 
			Прелазне и завршне одредбе
			Члан 14.
			Поступци организације и остваривања наставе у природи и екскурзија који су започети пре ступања на снагу овог правилника, окончаће се по прописима који су важили до ступања на снагу овог правилника.
			Члан 15.
			Даном ступања на снагу овог правилника престаје да важи Правилник о програму за остваривање екскурзије у првом и другом циклусу основног образовања и васпитања („Службени гласник РС – Просветни гласник”, број 7/10).  
			Ступање на снагу
			Члан 16.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се почев од школске 2019/2020. године.
			Број 110-00-00213/2018-04
			У Београду, 29. марта 2019. године
			Министар, 
			Младен Шарчевић, с.р.
	

