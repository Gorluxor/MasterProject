


	
	Zakon


	
			На основу члана 181. став 2. и члана 239. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),
			Директор Директората цивилног ваздухопловства Републике Србије доноси
			ПРАВИЛНИК
			о садржини и начину вођења евиденције центара за обуку ваздухопловног особља
			"Службени гласник РС", број 49 од 27. јуна 2018.
			Члан 1.
			Овим правилником се прописује садржина и начин вођења евиденције центара за обуку ваздухопловног особља.
			Члан 2.
			Директорат цивилног ваздухопловства Републике Србије (у даљем тексту: Директорат) води евиденцију центара за обуку ваздухопловног особља којима је издао потврду о праву на обучавање ваздухопловног особља.
			Евиденција из става 1. овог члана се води у електронском и папирном облику.
			Евиденција у електронском облику је јавно доступна на интернет презентацији Директората.
			Члан 3.
			Евиденција центара за обуку ваздухопловног особља садржи следеће податке:
			1) назив центра за обуку;
			2) адресу седишта центра за обуку и контакт податке (број телефона, адресу електронске поште);
			3) име законског заступника, као и одговорног лица за спровођење обуке (руководиоца обуке);
			4) категорије ваздухопловног особља за чију обуку је центар овлашћен;
			5) врсте обуке које је центар за обуку овлашћен да спроводи;
			6) датум издавања, измене, суспензије или стављања ван снаге потврде о праву на обучавање ваздухопловног особља;
			7) временски период на који се издаје потврда.
			Центар за обуку ваздухопловног особља је дужан да Директорату одмах пријави сваку промену података уписаних у евиденцију која наступи током обављања делатности, као и чињеницу да је престао да обавља делатност за коју му је издата потврда о праву на обучавање ваздухопловног особља.
			Члан 4.
			Даном ступања на снагу овог правилника престаје да важи члан 27. Правилника о потврдама о обучености и сертификатима особља које обавља преглед обезбеђивања и центрима за обуку ваздухопловног особља у области обезбеђивања у ваздухопловству („Службени гласник РС”, број 4/16).
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 5/1-01-0011/2018-0001
			У Београду, 17. јуна 2018. године
			Директор,
			Мирјана Чизмаров, с.р.
	

