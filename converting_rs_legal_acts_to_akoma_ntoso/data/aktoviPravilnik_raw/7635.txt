


	
		Редакцијски пречишћен текст

	

На основу члана 81. Закона о стандардизацији („Службени лист СФРЈ, бр. 37/88 и 23/91), у споразуму са савезним секретаром за рад, здравство, борачка питања и социјалну политику, директор Савезног завода за стандардизацију прописује


ПРАВИЛНИК 
о техничким нормативима за руковање и складиштење ђубрива у чврстом стању која садрже амонијум нитрат
„Службени лист СФРЈ“, број 
	55 од 19. јула 1991, „Службени гласник РС“, број 70 од 30. септембра 2010 - 
	др. правилник


Члан 1
Овим правилником прописују се технички нормативи за руковање и складиштење ђубрива у чврстом стању која садрже амонијум-нитрат (у наставку текста: ђубрива).
Одредбе овог правилника се не односе на ђубрива која садрже мање од 10% (m/m) амонијум-нитрата нити на ускладиштена ђубрива групе А до 0,5 t, групе B до 5 t и групе C до 50 т из члана 3. овог правилника.

Члан 2
Наведени изрази, у складу с овим правилником, имају следећа значења:
1) оксидирајуће материје су материје које потпомажу горење или тињање и ако недостаје ваздух;
2) силос је складиште кружног или вишеугаоног хоризонталног пресека које служи за чување прашкастих или зрнастих материја;
3) сложена ђубрива су ђубрива која имају декларисан садржај најмање два хранљива елемента (азот, фосфор и калијум), а добијају се хемијском реакцијом или мешањем или на оба начина;
4) смеша амонијум-нитрата је хомогена смеша гранулисаног или прилираног амонијум-нитрата и фино млевених неактивних, стабилизирајућих материја;
5) неактивне, стабилизирајуће материје су млевени кречњак, доломит, калцијум-карбонат, магнезијум-сулфат, калцијум-сулфат, киезерит и остале инертне материје које не повећавају осетљивост на топлоту и склоност према детонацији;
6) укупне гориве материје чини укупна количина горивих материја у ђубривима, при чему се количина гориве материје у органским једињењима прерачунава на садржај угљеника;
7) ђубрива су гранулисана или прилирана чврста ђубрива која садрже амонијум-нитрат, амонијум-јоне (NH4+) или нитратне јоне (NO3-);
8) термичко самоподржавајуће распадање, тј. самораспадање је распадање иницирано загревањем ограничене површине, које се шири кроз целокупну масу и након уклањања извора топлоте;
9) несегрегирајуће ђубриво је ђубриво код кога се саставни делови смеше у току руковања не раздвајају толико да ђубриво више не одговара класификацији.

Члан 3
Ђубрива се деле на групе А, B и C и одговарајуће подгрупе дате у табели 1.
У групу А из става 1. овог члана сврставају се несегрегирајућа ђубрива која су оксидирајуће материје.

Табела 1 - Подела ђубрива

    
        
            
            Група
            
            
            Подгрупа
            
            
            Садржај амонијум-нитрата   % (m/m)
            
            
            Остали саставни   делови % (m/m)
            
            
            Укупне гориве материје   (УГМ) и друге карактеристичне вредности, % (m/m)
            
            
            Карактеристичне   врсте ђубрива
            
        
        
            
            1
            
            
            2
            
            
            3
            
            
            4
            
            
            5
            
            
            6
            
        
        
            
            
            
            
            
            
            А
            
            
            А1
            
            
            ≥ 90
            
            
            неактивне материје ≤ 10
            
            
            УГМ ≤ 0,2
            
            
            Ђубрива на бази амонијум-нитрата која садрже ≥   31,5 % (m/m) азота
            
        
        
            
            А2
            
            
            &gt; 80 и &lt; 90 
            
            
            кречњак, доломит, калцијум-карбонат &lt; 20
            
            
            УГМ ≤ 0,4
            
            
            Ђубрива на бази амонијум-нитрата која садрже &gt;   28 % (m/m) и &lt; 31,5 % (m/m) азота
            
        
        
            
            А3
            
            
            &gt; 45 и ≤ 70 
            
            
            амонијум-сулфат
            
            
            УГМ ≤ 0,4
            
            
            Разне смеше амонијум-нитрата и амонијум-сулфата у   датим границама
            
        
        
            
            А4
            
            
            &gt; 70 и &lt; 90 
            
            
            фосфати, соли калијума и неактивне материје
            
            
            УГМ ≤ 0,4
            
            
            Сложена ђубрива на бази амонијум-нитрата: НП, НК и   НКП са &gt; 24 % (m/m) и &lt; 31,5 % (m/m) азота
            
        
        
            
            
            
            
            B
            
            
            B1
            
            
            ≤ 70 
            
            
            фосфати, соли калијума, неактивне материје и друге   амонијумове соли у НК или НПК ђубривима
            
            
            УГМ ≤ 0,4 ако је садржај амонијум-нитрата &gt;   45, укупан удео амонијумових соли не сме бити &gt; 70
            
            
            Сложена ђубрива на бази амонијум-нитрата која садрже   ≤ 24,5 % (m/m) азота, нпр. ≤ 18-18-18, 18-9-9 и др.
            
        
        
            
            B2
            
            
            ≤ 45 
            
            
            други нитрати ≤ 10
            
            
            нема ограничења за УГМ вишак нитрата у односу на амонијумове   соли прерачунава се на КNO3
            
            
            Сложена ђубрива на бази амонијум-нитрата која садрже   ≤ 15,75 % (m/m) азота, нпр. 15-15-15, 11-11-16 и др.
            
        
        
            
            
            
            
            C
            
            
            C1
            
            
            ≤ 80 
            
            
            кречњак, доломит и калцијум-карбонат ≥ 20
            
            
            УГМ ≤ 0,4 кречњак, доломит и калцијум карбонат чистоће   ≥ 90
            
            
            Ђубрива врсте КАН-а са највише 28 % (m/m) азота
            
        
        
            
            C2
            
            
            ≤ 45 
            
            
            амонијум-сулфат
            
            
            УГМ ≤ 0,4
            
            
            Смеше амонијум-нитрата и амонијум-сулфата које садрже   ≤ 15,75 % (m/m) азота из амонијум-нитрата
            
        
        
            
            C3
            
            
            
            
            
            
            
            
            
            
            
            Ђубрива групе Б која не показују својство самораспадања
            
        
    


У групу B из става 1. овог члана сврставају се несегрегирајућа ђубрива која су оксидирајуће материје и показују својство самораспадања.
У групу C из става 1. овог члана сврставају се несегрегирајућа ђубрива која се не сматрају оксидирајућим материјама и не показују својство самораспадања.
Престали су да важе 
	ранији ст. 5. и 6. (види члан 4. Правилника – РС 70/2010-43).

Члан 4
Ђубрива се складиште и њима се рукује у просторијама које морају бити чисте и суве, са природном вентилацијом и заштићене од пожара и у којима ђубриво не сме доћи у додир са атмосферилијама, топлотом и материјама са којима може бурно реаговати.

Члан 5
Ако количина ускладиштеног ђубрива износи преко 50 t, технички подаци за избор локације и изградњу складишта за ђубрива групе А и B из члана 3. овог правилника су:
1) ситуациони план терена на коме се гради или реконструише складиште или силос;
2) технички опис терена приказаног на ситуационом плану;
3) технички опис складишта или силоса са описом начина складиштења и руковања ђубривом;
4) попис ђубрива која се складиште;
5) план саобраћајног обезбеђења и план заштите од пожара.
Највећа дозвољена количина ускладиштеног ђубрива групе А износи 5 000 t код произвођача ђубрива, а 10 000 t у осталим складиштима, ако је удаљеност складишта од других погона или осталих објеката мања од 500 m.
Помоћни објекти за рад складишта не сматрају се осталим објектима.

Члан 6
Складиште за ђубрива се гради приземно, без подрума и тавана, од негоривог материјала.
Складиште не сме имати удубљења и отворе у којима би се ђубриво могло задржавати.
Челичне, бетонске и алуминијумске конструкције за израду складишта морају бити заштићене од корозије.
За изградњу конструкција складишта не смеју се употребљавати поцинковани челик, бакар, олово или цинк.
Елементи грађевинских конструкција у складишту који су у сталном контакту са ђубривом не смеју бити од дрвета. Изузетно, дрво се може употребити за израду кровне конструкције складишта под условом да је заштићено од упијања амонијум-нитрата одговарајућом заштитном превлаком (нпр: натријум-силикат, поливинил-хлорид или епокси-премази и сл.).

Члан 7
Под складишта мора бити сув, тврд, негорив и гладак тако да се може лако чистити.
Под складишта може бити израђен од асфалта с много пунила (каменог агрегата, који не сме бити на бази карбоната).
Под складишта не сме имати рупе или дренажне отворе у које би се у случају пожара могло излити истопљено ђубриво.

Члан 8
Складиште се греје грејним телима с топлом водом.
Инсталација за грејање у складишту мора бити тако постављена да ђубриво не долази у додир с њом.

Члан 9
Максимално дозвољена температура ђубрива групе А у складишту је 50 °C (323 К), а за остале групе ђубрива 70 °C (343 К).

Члан 10
Електрична инсталација у складишту ђубрива мора бити изведена на начин прописан за електричне инсталације у влажним и сличним просторијама и не сме доћи у додир с ђубривом.
У складишту за ђубрива групе А и B не смеју бити смештени главна склопка, разводни електрични уређаји и трансформатори, а светлосни извори морају бити без ужареног влакна, у кућишту од негоривог материјала и заштићени заштитним стаклом и заштитном мрежом.
У складишту из става 2. овог члана дозвољена је употреба преносних батеријских и електричних светиљки с каблом ако је светлосни извор заштићен стакленим оклопом и заштитном мрежом с изолованим проводницима са заједничким оплетом.

Члан 11
Ђубрива се могу складиштити у силосима заштићеним од корозије и у силосима од пластичних материјала. По правилу, ђубрива групе А и B се пуне у силосе пнеуматски.
Силос мора бити тако направљен да се избегне продор атмосферилија и загађивање другим материјама.
У једном силосу може се складиштити највише 100 t ђубрива.

Члан 12
Силос се поставља на бетонски темељ и мора имати одговарајуће прилазне путеве, са чврстом подлогом.
Силос мора бити ограђен тако да се онемогући приступ неовлашћеним лицима.
Силос се подиже на растојању од запаљивих и контаминирајућих материја, које обезбеђује да не дође до пожара и експлозије.

Члан 13
Силос мора имати одговарајући вентил за спречавање стварања вакуума при пражњењу силоса или цев за одушак кроз коју не могу продрети атмосферилије и друге материје.

Члан 14
У једном силосу складишти се само једна врста ђубрива.
При свакој промени пуњења силос се мора детаљно очистити.

Члан 15
Транспортне траке морају имати аутоматско искључивање погона у случају преоптерећења. Шупље осовине и ваљци код транспортне опреме морају бити изведени тако да у њих не може ући ђубриво.
Делови опреме и уређаја који долазе у додир с ђубривом не смеју бити од бакра, легура бакра, олова и цинка.
Електромотори морају бити стабилни и заштићени од преоптерећења.
Покретни делови транспортне опреме и уређаја редовно се чисте и одржавају у исправном стању.

Члан 16
Уља и масти на свим уређајима мењају се изван складишта или у празном и чистом складишту или силосу. Замашћени делови уређаја морају се добро очистити.
Ђубриво не сме да дође у додир са уљима и мастима.
Ао дође до разливања уља, рад се мора одмах обуставити и уље очистити.

Члан 17
Радови у вези са одржавањем складишта при којима се развија пламен или топлота (заваривање, резање, брушење, лемљење и др.) изводе се у празном и чистом складишту и када су опрема и уређаји у њему очишћени. Изузетно, ти радови се могу обављати и када је ђубриво у складишту, под условом да се предузму сигурносне и противпожарне мере неопходне при извођењу таквих радова.
Место на коме су извођени радови из става 1. овог члана мора бити под стручном контролом још 10 h након завршетка тих радова.
Металне посуде, цеви, кућишта и други уређаји у складишту морају се детаљно очистити пре поправке при којој се развија пламен или топлота.

Члан 18
Уређаји који долазе у додир с ђубривом морају бити чисти. За чишћење тих уређаја не сме се употребљавати материјал органског порекла (нпр. пиљевина и сл.).

Члан 19
На улазу у простор складишта или силоса постављају се натписи забране уласка незапосленим лицима и знакови забране пушења и употребе отвореног пламена.

Члан 20
Транспортна и манипулативна возила која улазе у складиште ђубрива морају бити опремљена преносним апаратом за гашење пожара. Издувна цев на возилима мора имати хватач варница.
У складишту је забрањено доливање мазива и горива у возила, као и пуњење и руковање акумулаторима.

Члан 21
Слепљено или згрудвано ђубриво уситњава се механичким средствима.
За уситњавање ђубрива не сме се употребити експлозивно средство.

Члан 22
Пролази и слободан простор у складишту ђубрива морају бити увек чисти и на њима се не сме ништа складиштити.

Члан 23
Расуто ђубриво у складишту или око силоса мора се одмах очистити и то ђубриво се не сме враћати у складиште или силос. Оштећене вреће и ђубриво које је остало у њима морају се одмах препаковати и заменити.

Члан 24
Висина слога врећа у складишту ђубрива ограничена је карактеристикама слепљивања ђубрива и карактеристикама расположиве механизације, а ширина слога врећа не сме бити већа од 6,2 m. Врх слога већа мора бити удаљен најмање 1 m од таванице, кровне конструкције или светлосних извора. Око сваког слога мора постојати пролаз ширине најмање 1 m, односно толики да је могућ приступ возила за одвожење угрожених врећа у случају пожара или друге потребе.
Ђубриво се троши или износи истим редом како је пристизало у складиште.

Члан 25
Упаковано ђубриво се може стављати на палете, под условом да су оне исправне, чисте и незауљене.
Празне дрвене палете морају се држати изван складишта.

Члан 26
Ђубрива се, по правилу, складиште у посебним складиштима.
Ђубрива се могу складиштити у истом складишту у одвојеним слоговима само са материјама са којима не реагују (нпр. амонијум-фосфат, РК-ђубрива, сирови фосфати, кречњак, доломит и др.).
Ако се у истом складишту са ђубривом складиште материје које су гориве или реагују с ђубривима (нпр. памук, све врсте текстила, влакна било које врсте, животињска и биљна уља и масти, рибље брашно, уљане погаче, брашно, сточна храна, пиљевина, блањевина, пестициди, хлорати, хипохлорити, киселине, цемент, креч, сода и остале алкалије, моторна горива и уља), те материје морају бити одвојене од ђубрива зидом отпорним према пожару 2 h.
Размак између материја из става 3. овог члана и зида отпорног према пожару износи најмање 2 m.
Ако зид отпоран према пожару не допире до врха складишта, висина ђубрива с једне стране зида и материје из става 3. овог члана с друге стране зида мора бити најмање 1 m испод горње ивице зида.
Материје из става 3. овог члана могу се држати у истом складишту са ђубривима и без зида отпорног према пожару ако су удаљене од ђубрива више од 10 м и ограђене сталном или покретном оградом.

Члан 27
У истом складишту не смеју се складиштити ђубрива и материје које могу изазвати експлозију (нпр. експлозиви, запаљиви гасови, незапаковане прашине или гранулати и др.).

Члан 28
Ђубрива се могу складиштити и у расутом стању.
Гомила ђубрива у расутом стању у складишту може се наслањати на највише три зида, а зидови морају бити израђени тако да издрже тај притисак. Између гомиле ђубрива и четвртог зида мора постојати пролаз ширине најмање 2 m.
Ђубрива у расутом стању могу се складиштити и у боксовима, који морају бити од негоривог материјала и који онемогућавају мешање ђубрива из различитих боксова. Ђубрива ускладиштена у боксовима морају бити видно обележена по врстама.
Висина гомиле ђубрива у расутом стању зависи од начина утовара и истовара и ограничена је карактеристикама слепљивања ђубрива и карактеристикама расположиве механизације. Растојање између врха гомиле ђубрива и таванице, кровне конструкције, светлосних извора или уграђених уређаја мора износити најмање 1 m.

Члан 29
Ђубрива која садрже више од 28% (m/m) азота складиште се само упакована.

Члан 30
Изузетно, ако се ђубрива привремено складиште на отвореном простору, мерама сигурности се спречава мешање с другим материјама, а примењују се и друге мере безбедности прописане одредбама овог правилника.
Складишни простор се мора оградити.

Члан 31
Ђубрива морају на пратећој документацији и амбалажи имати ознаку групе којој припадају прописану овим правилником, као и назив овог правилника.

Члан 32
Даном ступања на снагу овог правилника престаје да важи Правилник о техничким прописима за прераду амонијум-нитрата, руковање и смештај амонијум-нитрата и његових смеша ("Службени лист ФНРЈ", бр. 31/61 и "Службени лист СФРЈ", бр. 13/66 и 27/68).

Члан 33
Овај правилник ступа на снагу након истека три месеца од дана објављивања у "Службеном листу СФРЈ".


Бр. 15/1-149/63
30. маја 1991. године
Београд
Директор
Савезног завода за
стандардизацију,
Верољуб Tанасковић, с. р.

