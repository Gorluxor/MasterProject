



На
основу члана 41. Закона
о заштити
биља од болести и штеточина („Службени гласник СРС“, број 28/77), републички сектерар
за пољопривреду, шумарство и водопривреду, доноси





ПРАВИЛНИК

О
ПОСТУПКУ ВРШЕЊА ДЕЗИНФЕКЦИЈЕ, ДЕЗИНСЕКЦИЈЕ И ДЕРАТИЗАЦИЈЕ

„Службени
гласник СРС", број 23 од 9. јуна 1979. 





Члан
1.

Овим правилником
прописује се поступак код вршења дезинфекције, дезинсекције и дератизације у
просторијама за смештај, прераду и чување биља и у средствима за превоз биља у
којима је утврђена биљна болест или штеточина ради сузбијања те болести или
штеточине. 



Члан
2. 

Дезинфекција се врши
употребом средстава за заштиту биља (фунгицида) ради спречавања развоја
паразитних гљива и бактерија - проузроковача биљних болести. 

Дезинсекција се врши
употребом средстава за заштиту биља (инсектициди) ради сузбијања биљних
штеточина. 

Дератизација се врши
употребом средстава за заштиту биља (родентициди) ради сузбијања економски
штетних глодара у просторијама и на површинама на којима је утврђено њихово
присуство. 



Члан
3. 

Организација
удруженог рада (у даљем тексту: организација) дужна је да пре вршења
дезинсекције цијановодоничном киселином, њеним солима и другим средствима за
заштиту биља која делују у облику гаса и дератизације на површини на којој је
утврђено присуство штетних глодара поднесе пријаву општинском органу управе
надлежном за послове пољопривредне односно шумарске инспекције. 

Пријава из става 1.
овог члана подноси се најмање двадесет четири часа пре почетка вршења
дезинсекције, односно три дана пре почетка вршења дератизације. 



Члан
4. 

Организација је
дужна да пре почетка дезинсекције цијановодоничном киселином, њеним солима и
другим инсектицидима који делују у облику гаса утврди да су испуњени следећи
услови: 

1. да је обезбеђена
пуна херметизација просторије у којој ће се вршити дезинсекција, 

2. да у објекту у
који ће се убацивати фумигант за дезинсекцију нема људи, 

3. да је на објекту
извршено видно обележавање са упозорењем на опасност од тровања гасом и трајање
опасности – експозиције, 

4. да је обезбеђено
закључавање свих улазних врата на објекту у коме се изводи дезинсекција и
чување таквог објекта за време деловања гаса, 

5. да је проверена
исправност уређаја за отварање лименки и убацивање инсектицида-фумиганта и
исправност заштите опреме за раднике, 

6. да је одговорном
раднику организације у чијем се објекту изводи дезинсекција уручено писмено
упозорење на могуће опасности и мере предострожности, као и поступак у случају
тровања, 

7. да су спроведене
све радње ради обезбеђења радника, других лица и околине приликом отварања
просторије ради проветравања после извршене дезинсекције. 



Члан
5. 

Празне просторије за
смештај и прераду биља, уређаји и опрема за прераду и унутрашњи транспорт биља
и средстава за превоз биља морају се пре дезинфекције односно дезинсекције
очистити од остатака биља, прашине и друге нечистоће и извршити замена
дотрајалих делова пода и преграда, попуњавање рупа, затварање непотребних
отвора и друге неопходне оправке. 



Члан
6. 

Организација је
дужна да пре почетка дезинсекције односно дератизације: 

1. у складишту и
другој просторији у којој се чувају животне намирнице изврши заштиту тих
намирница од могућег загађивања, 

2. преко средстава
јавног информисања обавести грађане о месту и времену спровођења дератизације
на површинама земљишта, мерама предострожности и поступку у случају тровања
људи или домаћих животиња, 

3. видно означи
места на којима су постављени затровани мамци или затрована течност за
сузбијање глодара. 



Члан
7. 

Организација која је
извршила дезинсекцију утврђује количину остатка употребљеног средства за
заштиту биља (фумиганта) у просторији односно превозном средству. 

Ако се утврди да
просторија односно превозно средство у којој је извршена дезинсекција садржи
остатке инсектицида у количини која није шкодљива по здравље и живот људи,
организација која је извршила дезинсекцију издаје о томе потврду. 

Кад се за
дезинфекцију и дезинсекцију користи средство за заштиту биља чије је резидуално
деловање дуже од 7 дана, биље које се у смислу других прописа сматра животним
намирницама може се износити из третираног објекта односно превозног средства
ако се лабораторијском анализом утврди да остаци употребљеног средства у
третираном биљу – производу не прелазе максимално дозвољене количине. 



Члан
8. 

Организација која је
извршила дератизацију дужна је да уклони и на нешкодљив начин уништи угинуле
глодаре и остатке употребљених затрованих мамаца односно затроване течности,
као и да уништи остатке употребљеног средства за заштиту биља и амбалажу у
којој се налазило то средство. 



Члан
9. 

Организација у чијој
се просторији за смештај, прераду и чување биља и средстава за превоз биља врши
дезинфекција, дезинсекција или дератизација дужна је да води евиденцију о
третирању биљних производа. 



Члан
10. 

Даном ступања на
снагу овог правилника престаје да важи Правилник о начину вршења дезинфекције и
дезинсекције семена, садног материјала, просторија за смештај биља и средстава
за превоз биља („Службени гласник СРС", број 25/66). 



Члан
11. 

Овај правилник ступа
на снагу осмог дана од дана објављивања у „Службеном гласнику Социјалистичке
Републике Србије". 





Број 321-20/79-04

У Београду, 27. априла
1979. године

Републички секретар за

пољопривреду, шумарство

и водопривреду,

инж. Слободан Миливојевић,
с.р.







