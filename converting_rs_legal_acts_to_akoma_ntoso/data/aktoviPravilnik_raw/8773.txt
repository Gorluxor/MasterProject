



На основу члана 19.
став 4. Закона о ваздушном саобраћају (“Службени лист СРЈ”, бр. 12/98 и 44/99),
савезни министар за унутрашње послове прописује





ПРАВИЛНИК

О НАЧИНУ ПРЕДАЈЕ И
ВРАЋАЊА ХЛАДНОГ И ВАТРЕНОГ ОРУЖЈА И МУНИЦИЈЕ И ПРЕТРЕСУ ЛИЦА И СТВАРИ У ЈАВНОМ
АВИО-ТРАНСПОРТУ

„Службени лист СРЈ”,
број 13 од 24. III 2000.





Члан 1.

Овим правилником прописују се начин предаје хладног и
ватреног оружја и муниције на ваздухопловном пристаништу у Савезној Републици
Југославији (у даљем тексту: Југославија), начин враћања тог оружја и муниције
на аеродрому опредељења и претрес лица и ствари у јавном авио-транспорту.



Члан 2.

Под хладним и ватреним оружјем (у даљем тексту:
оружје), у смислу овог правилника, подразумевају се све врсте оружја које се по
републичким прописима о оружју могу набављати, држати и носити у Југославији.

Под муницијом, у смислу овог правилника, подразумевају
се меци, патроне, чауре са капслама, капсле, зрна, зрна за ваздушно оружје,
кугле, сачма, барут, као и сигнална, анестетичка и гасна пуњења за све врсте
оружја из става 1. овог члана.



Члан 3.

Лице у јавном авио-транспорту (у даљем тексту: путник)
које поседује оружје и муницију на основу важеће исправе за набав-љање, држање
или ношење оружја издате од надлежног органа, пре укрцавања у ваздухоплов дужно
је да то оружје и муницију преда овлашћеном лицу органа надлежног за унутрашње
послове.

Овлашћено лице органа надлежног за унутрашње послове
одбиће да прими оружје и муницију из става 1. овог члана само ако је по
прописима државе у којој се налази аеродром опредељења превоз оружја и муниције
ваздухопловом којим се врши јавни авио-транспорт забрањен.



Члан 4.

О начину предаје и враћања оружја и муниције путник
треба да буде на погодан начин обавештен пре него што се приступи
контрадиверзионом прегледу путника и ствари.



Члан 5.

Овлашћено лице органа надлежног за унутрашње послове
приликом пријема од путника оружја и муниције, проверава да ли је оружје
упаковано и да ли путник поседује исправу за набав-љање, држање или ношење,
односно уношење оружја у Југославију.

Овлашћено лице из става 1. овог члана проверава да ли
је оружје испражњено и растављено, односно онеспособљено на други начин за
тренутну употребу.



Члан 6.

О примљеном оружју и муницији овлашћено лице органа
надлежног за унутрашње послове издаје путнику потврду и обаве-штава га о месту
и начину враћања оружја и муниције.

Примерак потврде о пријему оружја и муниције издаће се
и вођи ваздухоплова којим се врши превоз тог оружја и муниције.

Потврда садржи:

1) назив органа који је потврду издао, место и датум
издавања потврде;

2) презиме и име, пребивалиште и адресу стана путника
који је предао оружје и муницију;

3) податке о врсти и броју исправе којом се утврђује
идентитет путника (пасош, лична карта и сл.);

4) податке о исправи за набављање, држање или ношење,
односно уношење оружја у Југославију (број и датум издавања и назив органа који
је исправу издао);

5) податке о оружју (тип, марка, калибар и фабрички
број);

6) податке о муницији (количина и ознака);

7) место за отисак службеног печата и потпис овлашћеног
лица;

8) место за потпис вође ваздухоплова;

9) место и датум враћања оружја и муниције и потпис
лица коме су оружје и муниција враћени.

Образац потврде одштампан је уз овај правилник и чини
његов саставни део.



Члан 7.

Примљено оружје и муницију овлашћено лице органа
надлежног за унутрашње послове предаје, у ваздухоплову којим се путник превози,
вођи тог ваздухоплова који лично или преко члана посаде кога одреди смешта то
оружје и муницију у посебну касету намењену за превоз оружја и муниције,
односно у посебан део пртљажника ваздухоплова.

Касета из става 1. овог члана мора имати ознакау државе
којој припада ваздухоплов.

Кључ од касете за превоз оружја и муниције мора бити
недо-ступан неовлашћеним лицима.



Члан 8.

Ако путник у току превоза мења ваздухоплов, оружје и
муницију ће вођа ваздухоплова или члан посаде кога он одреди предати вођи
ваздухоплова којим се путник даље превози.

У случају из става 1. овог члана, предаја оружја и
муниције извршиће се у присуству овлашћеног лица органа надлежног за унутрашње
послове и представника превозиоца на аеродрому на коме путник мења ваздухоплов.

Ако се из оправданих разлога предаја оружја и муниције
не може извршити на начин из става 1. овог члана, вођа ваздухо-плова или члан
посаде кога он одреди предаће оружје и муницију овлашћеном лицу органа
надлежног за унутрашње послове. Са тим оружјем и муницијом поступиће се на
начин прописан у ставу 1. члана 7. овог правилника.



Члан 9.

На ваздухопловном пристаништу у Југославији отварање
пртљажника ваздухоплова у коме се налази оружје и муниција може се вршити само
у присуству вође ваздухоплова или члана посаде кога он одреди, овлашћеног лица
органа надлежног за унутрашње послове и представника превозиоца.



Члан 10.

Ако се аеродром опредељења налази у Југославији, вођа
ваздухоплова или члан посаде кога он одреди предаје оружје и муницију
овлашћеном лицу органа надлежног за унутрашње послове одмах после искрцавања
оружја и муниције из ваздухо-плова.



Члан 11.

Овлашћено лице органа надлежног за унутрашње послове
враћа путнику оружје и муницију на основу потврде о пријему оружја и муниције
ради превоза, с тим што претходно проверава идентитет путника.

Путник потврђује пријем оружја и муниције потписом на
потврди коју после враћања оружја и муниције задржава овлашћено лице органа
надлежног за унутрашње послове.



Члан 12.

Враћање оружја и муниције на аеродрому опредељења који
се налази у иностранству врши се у складу са одредбама овог правилника, ако
прописима државе у којој се аеродром налази враћање оружја и муниције није
друкчије уређено.



Члан 13.

Претрес путника и ствари у јавном авио-транспорту
извршиће се кад се приликом контрадиверзионог прегледа посумња да путник код
себе или у стварима које носи има оружје и муницију или друге предмете који
могу угрозити безбедност путника и ваздухоплова. Претрес се може извршити и у
другим случајевима ако орган надлежан за унутрашње послове утврди да за то
постоје оправдани разлози.

Претрес путника и ствари врши се непосредно пре
укрцавања у ваздухоплов и обухвата претрес одеће, обуће и предмета које тај
путник носи (торбе, пакети, кофери и сл.), као и преглед тела тог путника.



Члан 14.

Претрес путника и ствари, по правилу, врше најмање два
овлашћена лица органа надлежног за унутрашње послове.

Претрес путника врше само овлашћена лица која су истог
пола као и путник који се претреса.

Претрес путника и ствари врши се у посебној просторији
(кабини), без присуства других лица.

О сваком претресу путника и ствари саставиће се
записник, који потписују овлашћено лице органа надлежног за унутрашње послове и
путник код кога се или на коме се врши претрес. Приликом вршења претреса
одузеће се привремено само они предмети који су циљ претреса. У записник ће се
унети и тачно назначити предмети који се одузимају, а то ће се унети и у
потврду која ће се одмах издати путнику коме су предмети одузети.



Члан 15.

Ако се приликом претреса путника и ствари нађу предмети
који нису циљ претреса али указују на постојање другог дела кажњивог по закону,
они ће се описати у записнику и привремено одузети, а о одузимању ће се одмах
издати потврда, и о томе ће се одмах обавестити надлежни орган.



Члан 16.

Овај правилник ступа на снагу у року од осам дана од
дана објављивања у "Службеном листу СРЈ".





Е. бр.
5484/1 

22.
марта 2000. године 

Београд 

Савезни министар

за унутрашње послове

Зоран Соколовић, с. р.



___________________________

(назив органа)

___________________________

(место и датум)

ПОТВРДА




 
  
  Од _____________________________________________________________
  (презиме и име
  путника)
  из
  ______________________________________________________________
  
 
 
  
  (пребивалиште и
  адреса стана)
  
 
 
  
  чији је идентитет утврђен на основу
  __________________________________
  
 
 
  
  (врста и број
  исправе о идентитету)
  
 
 
  
  примљено је ради превоза оружје и муниција које
  поседује на основу
  ________________________________________________________________
  
 
 
  
  (врста и број
  исправе о поседовању оружја)
  
 
 
  
  издате од _______________________________________, и
  то:
  
 
 
  
  (назив органа који је издао исправу)
  
 
 
  
  Оружје: тип ____________________________ марка
  ____________________ калибар ___________ фабрички број ___________________
  
 
 
  
  Муниција: комада ____________________ ознака
  ______________________
  
 









 
  
  Потпис овлашћеног
  лица
  
  
  
  
  
  Потпис вође ваздухоплова,
  
 
 
  
  ___________________
  
  
  М.П.
  
  
  _____________________
  
 
 
  
  
  
  
  
  
  
  
  
 
 
  
  Потпис вође
  ваздухоплова,
  
  
  
  
  
  Потпис вође
  ваздухоплова,
  
 
 
  
  _____________________
  
  
  
  
  
  ______________________
  
 






Оружје и муниција
враћени _______________________________________

(место и датум)



Потпис лица коме се
оружје и муниција враћају,

_______________________________________





____________________________________________________________

Образац је формата 30 х 21 цм.

Текст обрасца се штампа на српском језику и на једном
од страних језика.





