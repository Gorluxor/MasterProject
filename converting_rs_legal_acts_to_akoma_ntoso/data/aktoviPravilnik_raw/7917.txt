


	
	Zakon

	


	На основу члана 15. став 5. Закона о дивљачи и ловству („Службени гласник РС”, број 18/10), 
	
	Министар пољопривреде, трговине, шумарства и водопривреде доноси
	
	
	ПРАВИЛНИК
	о стручном испиту за стицање лиценце за обављање одређених послова у ловству
	"Службени гласник РС", број 65 од 2. 
	септембра 2011.
	
	
	Члан 1.
	Овим правилником утврђује се програм и начин полагања стручног испита за стицање лиценце за обављање одређених послова у ловству (у даљем тексту: стручни испит), образац записника о полагању стручног испита и образац уверења о положеном стручном испиту.
	
	Члан 2.
	Стручни испит полаже се по Програму полагања стручног испита за стицање лиценце за обављање одређених послова у ловству датом у Прилогу, који је одштампан уз овај правилник и чини његов саставни део.
	
	Члан 3.
	Стручни испит се полаже пред Стручном комисијом за полагање стручног испита (у даљем тексту: Стручна комисија), коју образује Ловачка комора.
	Стручна комисија има три члана, које бира Управни одбор Ловачке коморе на предлог Стручног одбора Ловачке коморе.
	
	Члан 4.
	Писмену пријаву за полагање стручног испита кандидат подноси Ловачкој комори на Обрасцу СИ-1 – Пријава за полагање стручног испита за стицање лиценце, који је одштампан уз овај правилник и чини његов саставни део (Образац 1).
	Уз пријаву из става 1. овог члана кандидат прилаже:
	1) потврду о чланству у Ловачкoj комори;
	2) оригинал или оверену копију дипломе о стеченом образовању;
	3) доказ о уплати трошкова полагања стручног испита;
	4) копију личне карте.
	Трошкове полагања стручног испита, као и трошкове полагања поправног испита сноси кандидат, односно правно лице код кога је кандидат запослен.
	
	Члан 5.
	О полагању стручног испита Стручна комисија води записник о полагању стручног испита на Обрасцу СИ-2 – Записник о полагању стручног/поправног испита за стицање лиценце за обављање одређених послова у ловству, који је одштампан уз овај правилник и чини његов саставни део (Образац 2).
	
	Члан 6.
	На основу записника, кандидату који је положио стручни испит издаје се уверење о положеном стручном испиту на Обрасцу СИ-3 – Уверење о положеном стручном испиту за стицање лиценце, који је одштампан уз овај правилник и чини његов саставни део (Образац 3).
	
	Члан 7.
	Евиденцију лица која су полагала стручни испит води Стручна комисија за сваког кандидата.
	Евиденција из става 1. овог члана садржи податке о кандидату, и то: редни број, име и презиме; ЈМБГ; место и адреса становања; број и датум подношења пријаве за полагање стручног испита; датум полагања стручног испита и врсту лиценце за коју се полаже стручни испит; резултат полагања стручног испита; број записника о положеном стручном испиту и датум издавања уверења о положеном стручном испиту.
	
	Члан 8.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	
	Број 110-00-00061/2011-09
	У Београду, 8. августа 2011. године
	Министар,
	Душан Петровић, с.р.
	
	
	Прилог
	
	ПРОГРАМ ПОЛАГАЊА СТРУЧНОГ ИСПИТА ЗА СТИЦАЊЕ ЛИЦЕНЦЕ ЗА ОБАВЉАЊЕ ОДРЕЂЕНИХ ПОСЛОВА 
	У ЛОВСТВУ
	Циљ програма је:
	Унапређење квалитета и стручно усмеравање кандидата за обављање одређених послова из области ловства за које је прописано стицање лиценце.
	Задаци програма су:
	1) увођење у редовну праксу стручно оспособљених лица за обављање одређених послова из области ловства;
	2) израда критеријума и грађења стандарда за стручно оспособљавање појединаца у вршењу одређених послова из области ловства;
	3) прилагођавање организације стручног испита у складу са стандардима компетенција.
	I. Садржај програма за полагање стручног испита за стицање лиценце за израду планских докумената
	1) Ловно законодавство
	2) Основи планирања у ловству
	3) Методологија израде планских докумената
	4) Методологија израде економско-финансијског плана газдовања ловиштем
	5) Акти корисника ловишта
	6) Правилници и упутства
	7) Планови газдовања ловиштима
	8) Евиденција
	II. Садржај програма за полагање стручног испита за стицање лиценце за обављање стручних послова газдовања ловиштем
	1) Екологија дивљачи и ловна зоологија 
	2) Газдовање ловиштима и популацијама дивљачи
	3) Коришћење дивљачи
	4) Управљање ловиштима
	5) Уређење ловишта
	6) Ловно законодавство
	III. Садржај програма за полагање стручног испита за стицање лиценце за обављање ловочуварских послова
	1) Газдовање ловиштима и популацијама дивљачи
	2) Коришћење дивљачи
	3) Ловно законодавство
	4) Уређење ловишта
	5) Заштита и гајење дивљачи
	
	
	
	
	
	
	
	
	
	
	
	

