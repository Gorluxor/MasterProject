


	
	Zakon


	Редакцијски пречишћен текст
	
	
	На основу члана 172. став 2, члана 173. став 2, члана 176. став 1, члана 177. став 1, члана 179. став 3, члана 237. тачка 3) и члана 249. став 1. Закона о ваздушном саобраћају („Службени гласник РС”, бр. 73/10, 57/11 и 93/12), 
	
	Управни одбор Директората цивилног ваздухопловства Републике Србије доноси
	ПРАВИЛНИК 
	о дозволама и центрима за обуку падобранаца
	"Службени гласник РС", бр. 110 од 14. октобра 2014, 
	87 од 27. септембра 2017.
	I. УВОДНЕ ОДРЕДБЕ
	Предмет Правилника
	Члан 1.
	Овим правилником прописују се услови под којима се издаје дозвола падобранца и уписује овлашћење у ту дозволу, поступак по коме се проверава стручна оспособљеност падобранаца, услови под којима се издаје ауторизација испитивача, време на које се издају дозвола падобранца и ауторизација испитивача, време на које важе овлашћења која су уписана у дозволу падобранца, услови под којима се мењају, суспендују и стављају ван снаге дозвола падобранца и ауторизација испитивача, услови под којима се суспендују и стављају ван снаге овлашћења која су уписана у дозволу падобранца, образац дозволе падобранца и ауторизације испитивача, услови под којима се издаје, мења, суспендује и ставља ван снаге потврда о праву на обучавање падобранаца, време на које се та потврда издаје и образац те потврде.
	Значење појединих израза
	Члан 2.
	Поједини изрази употребљени у овом правилнику имају следеће значење:
	1) групни скок падобранаца отвореним куполама (Canopy Formation, CF) је групни скок падобранаца из ваздухоплова у коме, након искакања и отварања падобрана, падобранци формирају формације куполама;
	2) групни скок падобранаца у слободном паду (Formation Skydiving, FS) је групни скок у слободном паду из ваздухоплова, где се формација остварује пре отварања куполе падобрана, у блиском слободном паду или држањем за делове тела два или више падобранца;
	3) купола високих перформанси је купола код које је однос тежине падобранца са опремом и површине куполе већи од 4,88 kg/m²;
	4) купола за обуку класе крило је купола код које је однос тежине падобранца са опремом и површине куполе мањи од 4,15 kg/m²;
	5) ноћни скок је скок који се изводи у периоду који почиње пола сата после заласка сунца, а завршава се пола сата пре изласка сунца; 
	
	6) отворени терен за приземљење падобранаца је терен димензија најмање 250 x 250 m; 
	
	7) падобран је справа која служи да успори пад лица и ствари ради безбедног спуштања на земљу;
	8) падобранска зона је предвиђени простор у ваздуху и на земљи у коме се одвијају активности падобранца, од момента напуштања ваздухоплова до приземљења;
	9) падобрански комплет је склоп свих падобранских компоненти; 
	
	10) падобрански скок „слободно летење” је врста слободног пада у коме се изводе маневри у све три осе;
	11) пробни скок је скок који падобранац изводи у циљу испробавања и испитивања падобрана, прототипа падобрана, компоненти падобрана и опреме или у циљу испитивања могућности искакања из појединих врста и типова ваздухоплова;
	12) сигурносни аутомат (Automatic Activation Device) је помоћни уређај који служи за отварање резервног или главног падобрана без дејства лица које искаче падобраном и може да буде механички или електронски склоп;
	13) скок на воду је унапред планирани скок на водену површину; 
	
	14) тандем скок је скок са једним падобраном којим се спуштају две особе међусобно повезане системима веза, од којих једна особа мора да буде тандем инструктор који управља скоком, док друго лице може да буде само путник или падобранац ученик; 
	
	15) терен за приземљење категорије 1 је терен димензија најмање 100
	x 100 m, са најмање четири прилазне равни;
	16) терен за приземљење категорије 2 је терен димензија најмање 50
	x 50 m, са најмање три прилазне равни;
	17) терен за приземљење категорије 3 је терен димензија мањих од 50
	x 50 m, са најмање две прилазне равни. 
	II. ДОЗВОЛА ПАДОБРАНЦА, ПАДОБРАНАЦ УЧЕНИК, КАТЕГОРИЈЕ, ОВЛАШЋЕЊА, АУТОРИЗАЦИЈЕ И ОСПОСОБЉЕЊА
	Дозвола падобранца
	Члан 3.
	Падобранске скокове може да изводи лице које поседује дозволу коју је издао Директорат цивилног ваздухопловства Републике Србије (у даљем тексту: Директорат) и које је здравствено способно за њихово извођење.
	Директорат издаје дозволу падобранца лицу које има навршених најмање 16 година живота, које испуни услове прописане овим правилником у погледу обуке и које положи испит за стицање дозволе падобранца на начин који је прописан овим правилником.
	Изузетно од става 1. овог члана, без дозволе коју је издао Директорат падобранске скокове може да изводи:
	1) падобранац ученик;
	2) лице у својству путника приликом извођења тандем скока падобраном;
	3) лице које користи падобран у циљу спасавања;
	4) лице које поседује важећу дозволу издату од стране ваздухопловних власти стране државе или другог тела које је по прописима те државе овлашћено за њено издавање.
	Падобранац ученик
	Члан 4.
	Падобранац ученик је лице које се у центру за обуку падобранаца (у даљем тексту: центар за обуку) обучава за стицање дозволе падобранца.
	Обуци за стицање дозволе падобранца може да приступи пунолетно лице које је здравствено способно за извођење падобранских скокова. 
	
	Изузетно од става 2. овог члана, обуци може да приступи малолетно лице старије од 15 година које је здравствено способно за извођење падобранских скокова и поседује оверену писану сагласност оба родитеља или старатеља за похађање обуке.
	Категорије у дозволи падобранца
	Члан 5.
	У зависности од степена обучености, у дозволу падобранца могу да буду уписане следеће категорије: 
	
	1) категорија „А”;
	2) категорија „Б”;
	3) категорија „Ц”;
	4) категорија „Д”.
	Приликом иницијалног издавања у дозволу падобранца се уписује категорија „А”.
	Имаоцу дозволе падобранца који испуни услове из овог правилника Директорат уписује у дозволу категорије Б”, „Ц” и „Д” на основу захтева имаоца дозволе и извештаја испитивача. 
	
	Овлашћења у дозволи падобранца
	Члан 6.
	Имаоцу дозволе падобранца који испуни услове из овог правилника Директорат уписује у дозволу следећа овлашћења:
	1) помоћник инструктора падобранства;
	2) инструктор падобранства;
	3) тандем инструктор.
	Ауторизације и оспособљења
	Члан 7.
	Имаоцу дозволе падобранца који испуни услове из овог правилника, Директорат издаје следеће ауторизације:
	1) испитивач;
	2) пакер падобрана.
	Имаоцу дозволе падобранца који заврши одговарајућу обуку у падобранску књижицу се уписују следећа оспособљења:
	1) оспособљење за скокове на воду; 
	2) оспособљење за скокове са опремом за промену аеродинамике тела;
	3) оспособљење за „слободно летење”;
	4) оспособљење за групне скокове падобранаца отвореним куполама
	(CF скокове);
	5) оспособљење за скокове са куполама високих перформанси;
	6) оспособљење за извођење такмичарских скокова на циљ;
	7) оспособљење за извођење такмичарских фигуративних скокова;
	8) оспособљење за групне скокове падобранаца у слободном паду (FS скокове);
	9) оспособљење за извођење ванаеродромских скокова на терене са препрекама у околини;
	10) оспособљење за извођење скокова употребом различитих реквизита (даска и сл.).
	Оспособљења у падобранску књижицу уписује инструктор падобранства који је спровео обуку или руководилац центра за обуку у којем је она спроведена.
	III. ЦЕНТАР ЗА ОБУКУ – ПОТВРДА О ПРАВУ НА ОБУЧАВАЊЕ, НАСТАВНО ОСОБЉЕ, ДОКУМЕНТАЦИЈА И ОПРЕМА
	Центар за обуку 
	Члан 8.
	Обуку за стицање дозволе падобранца, овлашћења која се уписују у ту дозволу, ауторизацију пакера падобрана, као и оспособљења из члана 7. став 2. овог правилника, спроводи центар за обуку који поседује потврду о праву на обучавање падобранаца (у даљем тексту: потврда о праву на обучавање) издату од стране Директората.
	Потврду о праву на обучавање може да стекне правно лице које има пословно седиште у Републици Србији.
	Стицање потврде о праву на обучавање
	Члан 9.
	Захтев за издавање потврде о праву на обучавање подноси се Директорату и уз захтев се доставља следећа документација:
	1) решење о регистрацији код надлежног органа;
	2) приручник о раду (Operations Manual);
	3) приручник о обуци (Training Manual);
	4) доказ о власништву или закупу просторија за рад центра за обуку;
	5) доказ о власништву или закупу ваздухоплова који се планира за вршење обуке.
	Увидом у поднету документацију и након спроведене основне провере (одита) Директорат издаје решење којим утврђује да ли подносилац захтева испуњава услове за издавање потврде о праву на обучавање.
	Издавањем потврде о праву на обучавање, Директорат одобрава и приручник о раду и приручник о обуци.
	Центар за обуку је дужан да о намери увођења промена у функционални систем које обухватају измене услова рада или вршења обуке у току важења потврде о праву на обучавање обавести Директорат и прибави одобрење Директората за измене приручника о раду, односно приручника о обуци. 
	
	Руководећа структура и наставно особље центра за обуку
	Члан 10.
	Руководећа структура центра за обуку се састоји од одговорног руководиоца (Accountable Manager) и руководиоца обукe (Head of Training) који могу да буду исто лице.
	Одговорни руководилац је лице које је одговорно да обезбеди довољна финансијска и друга средства за спровођење обуке према одобреним приручницима. 
	
	Руководилац обуке је лице одговорно за контролисање спровођења обуке и предузимање мера да се обука одвија у складу са прописима и процедурама предвиђеним одобреним приручницима. 
	
	Руководилац обуке мора да поседује или да је поседовао овлашћење инструктора падобранства најмање три године.
	Центар за обуку мора да располаже одговарајућим наставним особљем које је оспособљено за спровођење теоријске и практичне обуке падобранаца, укључујући најмање:
	1) два инструктора падобранства, или
	2) једног инструктора падобранства и једног помоћника инструктора падобранства.
	Вођење документације центра за обуку
	Члан 11.
	Центар за обуку је дужан да поседује и ажурира следећу документацију:
	1) потврду о праву на обучавање;
	2) приручник о раду (Operations Manual); 
	3) приручник о обуци (Training Manual); 
	4) евиденцију лица на обуци (регистар); 
	5) дневник обуке, са евиденцијом присутности кандидата; 
	6) досијеа кандидата; 
	7) дневни план активности (стартна листа и листа укрцавања у ваздухоплов);
	8) евиденцију ванредних догађаја, незгода и удеса;
	9) евиденцију издатих диплома.
	Приручник о раду (Operations Manual)
	Члан 12.
	Приручник о раду садржи:
	1) листу садржаја, листу одобрених измена и листу важећих страна приручника о раду;
	2) податке о руководећој структури центра за обуку;
	3) опис планиране обуке;
	4) списак инструктора теоријске и практичне обуке;
	5) квалификације и радно искуство инструктора;
	6) опис права и обавеза инструктора; 
	7) начин стручног усавршавања и обнове знања и вештина инструктора;
	8) опис права и обавеза кандидата на обуци;
	9) опис документације центра за обуку и начин њеног вођења и чувања;
	10) списак опреме, учила, стручне литературе и видео-материјала који се користе у обуци;
	11) списак и адресу просторија за спровођење обуке, чување документације, учила, опреме и стручне литературе;
	12) листе провере;
	13) мере за праћење и унапређење обуке;
	14) податке о ваздухопловима који се планирају за вршење обуке; 
	15) податке о аеродрому, односно летилишту на коме се планира вршење обуке;
	16) опис техничког, метеоролошког и медицинског обезбеђења летења и мере противпожарне заштите;
	17) процедуре за спровођење теоријских и практичних испита за стицање дозволе, овлашћења и ауторизација.
	Приручник о обуци (Training Manual)
	Члан 13.
	Приручник о обуци садржи:
	1) листу садржаја, листу одобрених измена и листу важећих страна приручника о обуци;
	2) програме обуке;
	3) циљеве и задатке обуке;
	4) план обуке;
	5) наставни садржај;
	6) фонд часова по предмету;
	7) начин провере напредовања у обуци;
	8) процедуре за процену ефикасности обуке;
	9) збирку испитних питања за теоријске испите за стицање дозволе, овлашћења и ауторизација.
	Опрема за извођење обуке
	Члан 14.
	Центар за обуку је обавезан да поседује следећу опрему за извођење обуке: 
	
	1) падобрански комплет за обуку;
	2) сигурносни аутомат;
	3) заштитну кацигу и наочаре;
	4) падобрански висиномер; 
	5) скицу или снимак аеродрома из ваздуха (фотографија или видео-материјал); 
	
	6) показивач правца и јачине ветра (ветроказ); 
	7) инструмент за мерење брзине ветра; 
	8) радио-станицу за комуникацију између инструктора и падобранца ученика; 
	
	9) радио-станицу за комуникацију са посадом ваздухоплова; 
	10) ваздухоплов или макету ваздухоплова; 
	11) вертикални и хоризонтални тренажер – систем веза; 
	12) дурбин или двоглед; 
	13) комплет прве помоћи. 
	Осим опреме из става 1. овог члана, центар за обуку мора да има збирку важећих ваздухопловних прописа, одговарајућу литературу, видео-материјал за извођење појединих елемената обуке са ванредним поступцима, приручнике, односно упутства за коришћење типова ваздухоплова из којих се изводе скокови, као и упутства за експлоатацију падобрана и аутомата који се користе за извођење скокова. 
	
	Евиденција лица на обуци (регистар)
	Члан 15.
	Евиденција лица на обуци (регистар) садржи:
	1) назив и адресу центра за обуку;
	2) податке о лицима на обуци (презиме, име и јединствени матични број грађана, односно број пасоша за стране држављане);
	3) податке о врсти обуке, о почетку и завршетку обуке и прекидима у вршењу обуке;
	4) потписе лица на обуци и руководиоца обуке.
	Дневник обуке
	Члан 16.
	Дневник обуке је документ који садржи податке о току теоријске наставе и практичне обуке, о наставном садржају који је обрађен у току обуке, о времену одржавања и трајању обуке, евиденцију присутности кандидата, као и потписе лица која су присуствовала обуци и потписе инструктора који су спровели теоријску наставу и практичну обуку. 
	
	Досије кандидата
	Члан 17.
	Досије кандидата садржи:
	1) картон личних података;
	2) пријаву за обуку;
	3) сагласност родитеља односно старатеља за похађање обуке (за малолетне кандидате);
	4) листу праћења и провере кандидата на обуци; 
	5) копије извештаја са теоријског и практичног испита;
	6) другу евиденцију и записе који се воде у току обуке;
	7) копију дипломе о завршеној обуци.
	Садржина дипломе о завршеној обуци
	Члан 18.
	Диплома о завршеној обуци садржи:
	1) редни број и датум издавања дипломе;
	2) назив центра за обуку;
	3) број потврде о праву на обучавање;
	4) име и презиме кандидата;
	5) временски период у коме је обука спроведена;
	6) пропис на основу кога је спроведена обука;
	7) печат и потпис одговорног руководиоца и руководиоца обуке.
	Важење потврде о праву на обучавање 
	Члан 19.
	Потврда о праву на обучавање важи три године. 
	Изглед и садржај обрасца потврде о праву на обучавање је дат у Прилогу 1. овог правилника.
	Суспензија потврде о праву на обучавање
	Члан 20.
	Директорат суспендује потврду о праву на обучавање ако утврди да центар за обуку не врши обуку на начин који је прописан овим правилником или привремено престане да испуњава друге услове прописане овим правилником.
	Суспензија потврде о праву на обучавање траје најдуже шест месеци, почев од дана када је центру за обуку достављено решење о суспензији.
	За време трајања суспензије центар за обуку не може да врши обуку падобранаца.
	Решењем о суспензији потврде о праву на обучавање Директорат може да наложи центру за обуку да отклони уочене неправилности.
	Суспензија потврде о праву на обучавање престаје да важи истеком времена на које је изречена или решењем о укидању суспензије, ако центар за обуку отклони уочене неправилности пре истека суспензије.
	Стављање ван снаге потврде о праву на обучавање
	Члан 21.
	Директорат ставља ван снаге потврду о праву на обучавање:
	1) ако утврди да је центар за обуку фалсификовао документа на основу којих је стекао потврду о праву на обучавање;
	2) ако утврди да је центар за обуку злоупотребио потврду о праву на обучавање;
	3) ако центар за обуку до истека суспензије не испуни обавезе које су му наложене решењем о суспензији. 
	
	IV. ПОЛАГАЊЕ ИСПИТА ЗА СТИЦАЊЕ ДОЗВОЛЕ ПАДОБРАНЦА И ИЗДАВАЊЕ ДОЗВОЛЕ
	Услови за приступање полагању испита
	Члан 22.
	Кандидат за стицање дозволе падобранца са категоријом „А” мора да у овлашћеном центру за обуку заврши:
	1) теоријску обуку према одобреном програму обуке;
	2) практичну обуку, у оквиру које је:
	(1) оспособљен за самостално паковање главне куполе падобрана;
	(2) извео најмање 25 скокова из ваздухоплова са вежбама у складу са програмом обуке;
	(3) извео скокове са укупно пет минута слободног пада и вежбама у складу са програмом обуке;
	(4) извео најмање пет скокова у формацији групе 2 (FS2) са инструктором или помоћником инструктора падобранства, са висине од 2.000 до 3.000 m.
	Пријава за полагање испита
	Члан 23.
	Кандидат за стицање дозволе падобранца подноси Директорату писану пријаву за полагање испита и уз пријаву подноси потврду центра за обуку о завршеној теоријској и практичној обуци. 
	
	Рок важења потврде о завршеној теоријској и практичној обуци је годину дана, рачунајући од дана њеног издавања.
	Ако кандидат не приступи полагању испита у року из става 2. овог члана, он је дужан да заврши додатну обуку у центру за обуку и да доказ о томе достави Директорату. 
	
	Поступање по пријему пријаве за полагање испита
	Члан 24.
	По пријему пријаве за полагање испита, Директорат проверава да ли кандидат за стицање дозволе испуњава услове за приступање полагању испита.
	Ако утврди да кандидат испуњава услове за приступање полагању испита Директорат, у року од 30 дана од дана пријема пријаве, доноси решење којим се одобрава полагање испита и именује испитивач за спровођење испита.
	За испитивача за спровођење испита, по правилу, се не именује инструктор падобранства који је обучавао кандидата.
	Ако утврди да кандидат не испуњава услове за приступање полагању испита Директорат, у року од 30 дана од дана пријема пријаве, доноси решење којим се одбија пријава за полагање испита.
	Испитивач који је решењем из става 2. овог члана именован за спровођење испита је дужан да, најкасније седам дана пре испита, обавести Директорат о дану и месту планираног испита. 
	
	Садржај испита
	Члан 25.
	Испит за стицање дозволе падобранца се састоји од теоријског и практичног дела.
	Teоријски део испита из става 1. овог члана обухвата следеће предмете: 
	
	1) Ваздухопловни прописи; 
	2) Познавање падобрана и опреме;
	3) Основи теорије скока и лета падобраном;
	4) Техника скока падобраном; 
	5) Поступци у ванредним ситуацијама;
	6) Основи метеорологије.
	Практичан део испита се састоји од провере следећих практичних знања и вештина кандидата:
	1) паковање падобрана и припрема опреме за скок;
	2) одређивање стратегије спуштања; 
	3) извођење скока са висине од 2.200 m.
	Садржај практичног дела испита за стицање дозволе падобранца је ближе прописан у Прилогу 5. овог правилника. 
	
	Полагање теоријског дела испита
	Члан 26.
	Теоријски део испита за стицање дозволе падобранца се полаже писменим путем уз коришћење тестова објективног типа с вишеструким избором одговора, а ако постоје технички услови дозвољено је полагање испита на рачунару.
	Теоријски део испита се спроводи у центру за обуку, у роковима који су одређени приручником о раду центра за обуку. 
	
	Кандидат је положио теоријски део испита ако тачно одговори на сва питања из предмета Поступци у ванредним ситуацијама, као и на најмање 75% питања из сваког од преосталих предмета.
	Рок за спровођење теоријског дела испита је шест месеци, рачунајући од дана када је кандидат приступио полагању испита. 
	
	Полагање практичног дела испита и поновно полагање
	Члан 27.
	Кандидат за стицање дозволе падобранца може да полаже практичан део испита након положеног теоријског дела испита.
	Кандидат је успешно положио практичан део испита ако је испитивач оценио да је кандидат успешно извршио све елементе практичног испита.
	Испитивач који спроводи испит је дужан да, најкасније 15 дана од дана када је испит спроведен, достави кандидату извештај о спроведеном испиту.
	Кандидат за стицање дозволе падобранца који није положио испит, дужан је да пре поновног полагања, заврши додатну обуку у центру за обуку и да доказ о томе достави Директорату уз пријаву за поновно полагање испита. 
	
	Издавање и важење дозволе падобранца
	Члан 28.
	На захтев кандидата који је положио испит за стицање дозволе Директорат издаје дозволу падобранца категорије „А”.
	Уз захтев за издавање дозволе падобранца, кандидат прилаже извештај о положеном испиту за стицање дозволе. 
	
	Дозвола падобранца, као и категорије и овлашћења која се у њу уписују, важе неограничено, осим у случају ако је дозвола суспендована или стављена ван снаге.
	Ауторизације испитивача и пакера падобрана се издају без ограничења времена важења.
	Суспензија и стављање ван снаге дозволе падобранца, овлашћења и ауторизација
	Члан 29.
	Директорат суспендује дозволу падобранца или овлашћење из те дозволе ако се инспекцијским надзором утврди да ималац дозволе није вршио права из дозволе у складу са законом којим се уређује ваздушни саобраћај и прописима донетим на основу њега.
	За време трајања суспензије ималац дозволе не може да користи права из дозволе и дужан је да врати дозволу Директорату у року од 15 дана рачунајући од дана када је примио решење Директората о суспензији.
	Директорат ставља ван снаге дозволу падобранца или овлашћење из те дозволе:
	1) ако утврди да обука за дозволу или овлашћење није извршена у складу са одредбама овог правилника;
	2) ако утврди да је дозвола, односно овлашћење издато на основу фалсификоване документације или као последица друге недозвољене радње;
	3) ако ималац дозволе до истека суспензије не испуни обавезе које су му наложене решењем о суспензији. 
	
	Одредбе ст. 1–3. овог члана сходно се примењују на ауторизацију испитивача и ауторизацију пакера падобрана.
	Права имаоца дозволе падобранца категорије „А”
	Члан 30.
	Ималац дозволе падобранца категорије „А” има следећа права:
	1) право да под надзором инструктора изводи дневне скокове из авиона или хеликоптера у одобреној падобранској зони;
	2) право да изводи скокове при брзини ветра која не прелази 5 m/s ако је опремљен резервном округлом куполом, односно 7 m/s ако је опремљен резервном куполом класе крило;
	3) право да изведе највише пет скокова у току 24 часа; 
	4) право да учествује у извођењу групних скокова до формације групе 4 (FS4) ако је оспособљен за то и под условом да је једно лице у групи инструктор или помоћник инструктора падобранства и да у групи не скаче више од два падобранца са дозволом категорије „А”.
	Издавање дозволе падобранца категорије „Б”
	Члан 31.
	Право да приступи испиту за стицање дозволе падобранца категорије „Б” има ималац дозволе падобранца који испуни следеће услове: 
	
	1) поседује дозволу падобранца категорије „А”; 
	2) има најмање 50 изведених скокова;
	3) има искуство слободног пада у укупном трајању од најмање 20 минута (цео програм маневара у слободном паду);
	4) има најмање 10 изведених скокова са приземљењем на терен у пречнику од 20 m; 
	
	5) има најмање 10 изведених скокова у формацији групе 2 (FS2);
	6) има завршену обуку за непланирано пристајање на воду.
	Права имаоца дозволе падобранца категорије „Б”
	Члан 32.
	Ималац дозволе падобранца категорије „Б” има следећа права:
	1) право да самостално изводи дневне и ноћне скокове из авиона и хеликоптера;
	2) право да изводи скокове при брзини ветра која не прелази 7 m/s ако је опремљен резервном округлом куполом, односно 9 m/s ако је опремљен резервном куполом класе крило;
	3) право да изведе неограничен број скокова у току 24 часа; 
	4) право да користи падобранску опрему без сигурносног аутомата на резервном и/или главном падобрану;
	5) право да изводи групне скокове падобранаца у слободном паду (FS скокове), такмичарске скокове на циљ, такмичарске фигуративне скокове, скокове на воду и ванаеродромске скокове на терене са препрекама у околини, ако је за то оспособљен.
	Издавање дозволе падобранца категорије „Ц”
	Члан 33.
	Право да приступи испиту за стицање дозволе падобранца категорије „Ц” има ималац дозволе падобранца који испуни следеће услове: 
	
	1) поседује дозволу падобранца категорије „Б”; 
	2) има најмање 200 изведених скокова;
	3) има искуство слободног пада у трајању од најмање 60 минута;
	4) има најмање 20 изведених скокова на циљ, при чему је приземљење извршено са максималним растојањем до 2 m од центра циља или има најмање 10 изведених скокова у формацији групе 4
	(FS4) или већој.
	Права имаоца дозволе падобранца категорије „Ц”
	Члан 34.
	Ималац дозволе падобранца категорије „Ц” има следећа права:
	1) право да самостално изводи дневне и ноћне скокове из авиона, хеликоптера, једрилице, слободног балона, ваздушног брода и ултралаког ваздухоплова;
	2) право да изводи скокове при брзини ветра која не прелази 7 m/s ако је опремљен резервном округлом куполом, односно 9 m/s ако је опремљен резервном куполом класе крило;
	3) право да изведе неограничен број скокова у току 24 часа;
	4) право да изводи скокове на терене малих димензија категорије 1 и 2;
	5) право да користи падобранску опрему без сигурносног аутомата на резервном и/или главном падобрану;
	6) право да изводи групне скокове падобранаца у слободном паду (FS скокове), групне скокове отвореним куполама (CF 
	скокове), скокове са куполама високих перформанси, скокове са опремом за промену аеродинамике тела, такмичарске скокове на циљ, такмичарске фигуративне скокове, скокове на воду, ванаеродромске скокове на терене са препрекама у околини, скокове употребом различитих реквизита (даска и сл), као и скокове „слободног летења”, ако је за то оспособљен.
	Издавање дозволе падобранца категорије „Д”
	Члан 35.
	Право да приступи испиту за стицање дозволе падобранца категорије „Д” има ималац дозволе падобранца који испуни следеће услове: 
	
	1) поседује дозволу падобранца категорије „Ц” најмање годину дана;
	2) има најмање 500 изведених скокова;
	3) има искуство слободног пада у трајању од најмање 120 минута.
	Права имаоца дозволе падобранца категорије „Д”
	Члан 36.
	Ималац дозволе падобранца категорије „Д” има следећа права:
	1) право да изводи све врсте скокова прописане за дозволу падобранца категорије „Ц”;
	2) право да изводи скокове без ограничења у погледу брзине ветра за извођење скока;
	3) право да изведе неограничен број скокова у току 24 часа;
	4) право да изводи скокове на терене категорије 3; 
	5) право да изводи пробне скокове. 
	Спровођење испита за стицање дозволе падобранца категорија „Б”, „Ц” и „Д”
	Члан 37.
	Проверу испуњености услова за стицање дозволе падобранца категорија „Б”, „Ц” и „Д” и испит за стицање тих категорија, спроводи испитивач са листе овлашћених испитивача Директората којег бира сам кандидат.
	Испитивач који спроводи испит из става 1. овог члана је дужан да најкасније седам дана пре испита обавести Директорат о дану и месту планираног испита.
	Испит за стицање дозволе падобранца категорија „Б”, „Ц” и „Д” се састоји од теоријског и практичног дела.
	У циљу утврђивања обучености кандидата, испитивач може да одреди задатак и да захтева од кандидата да изведе скок са одређеним задатком, при чему задатак мора да буде у оквирима извршене обуке.
	У погледу спровођења испита за стицање дозволе падобранца категорија „Б”, „Ц” и „Д” сходно се примењују одредбе чл. 26. и 27. овог правилника.
	Образац дозволе падобранца
	Члан 38.
	Дозвола падобранца се израђује двојезично, на српском и на енглеском језику, на хартији или другом материјалу беле боје, димензија 15х10,5 cm.
	Хартија или други материјал који се користи за израду дозволе мора да садржи заштитни холограм и да буде такав да спречи или јасно покаже било какве измене или брисања.
	Изглед и садржај обрасца дозволе падобранца је дат у Прилогу 2. овог правилника.
	V. ПОМОЋНИК ИНСТРУКТОРА ПАДОБРАНСТВА, ИНСТРУКТОР ПАДОБРАНСТВА, ТАНДЕМ ИНСТРУКТОР, ИСПИТИВАЧ И ПАКЕР ПАДОБРАНА
	Овлашћење помоћника инструктора падобранства – услови и права
	Члан 39.
	Овлашћење помоћника инструктора падобранства се уписује у дозволу падобранца на захтев кандидата који испуни следеће услове:
	1) поседује дозволу падобранца најмање категорије „Ц”;
	2) има најмање 300 изведених скокова;
	3) поседује потврду о обављеној стручној пракси у овлашћеном центру за обуку.
	Стручна пракса се састоји од послова помоћи инструктору падобранства у практичној обуци на земљи и у ваздуху, према одговарајућем програму обуке за стицање дозволе падобранца категорија „А” и „Б”, као и обављању функције координатора скокова.
	Ималац овлашћења помоћника инструктора падобранства има право да, под надзором инструктора падобранства, учествује у организацији извођења падобранске обуке, укључујући практичну обуку у ваздуху.
	Овлашћење инструктора падобранства – услови и права 
	Члан 40.
	Овлашћење инструктора падобранства се уписује у дозволу падобранца на захтев кандидата који испуни следеће услове: 
	
	1) поседује дозволу падобранца категорије „Д”;
	2) поседује овлашћење помоћника инструктора падобранства;
	3) поседује потврду о завршеној стручној пракси у овлашћеном центру за обуку;
	4) положи испит за стицање овлашћења инструктора падобранства.
	Ималац овлашћења инструктора падобранства спроводи теоријску наставу, практичну обуку на земљи и практичну обуку у ваздуху за стицање дозволе падобранца, категорија и овлашћења која се уписују у дозволу, као и за она оспособљења која сам поседује. 
	
	Садржај испита за стицање овлашћења инструктора падобранства
	Члан 41.
	Испит за стицање овлашћења инструктора падобранства се састоји из теоријског и практичнoг дела.
	Теоријски део испита из става 1. овог члана обухвата следеће предмете: 
	
	1) Аеродинамика и теорија скока и лета падобраном;
	2) Ваздухопловна метеорологија;
	3) Психофизиологија;
	4) Методика обуке;
	5) Познавање падобрана и опреме;
	6) Ваздухопловни прописи;
	7) Основи пружања прве помоћи.
	Практичан део испита за стицање овлашћења инструктора падобранства се састоји од процедура које обавља инструктор падобранства приликом спровођења практичне обуке, при чему је садржај испита ближе прописан у Прилогу 6. овог правилника.
	Испит за стицање овлашћења инструктора падобранства спроводи испитивач са листе овлашћених испитивача којег бира сам кандидат, а у погледу спровођења испита сходно се примењују одредбе чл. 26. и 27. овог правилника.
	Печат инструктора падобранства 
	Члан 42.
	Инструктор падобранства обавезан је да поседује печат.
	Печат инструктора падобранства је правоугаоног облика димензија 15x40 mm и садржи следеће податке исписане штампаним словима: 
	
	1) име и презиме инструктора падобранства;
	2) на српском језику исписано „Инструктор падобранства” и енглеском језику исписано „Parachute Instructor”; 
	
	3) број дозволе падобранца.
	Војни инструктори падобранства
	Члан 43.
	Овлашћење инструктора падобранства може да стекне лице које има звање војног инструктора падобранства ако испуни следеће услове:
	1) поседује дозволу падобранца категорије „Д”;
	2) поседује овлашћење помоћника инструктора падобранства; 
	3) положи пред надлежним испитивачем теоријски испит из предмета – Ваздухопловни прописи;
	4) положи практичан део испита за стицање овлашћења инструктора падобранства.
	Прекид у обављању послова инструктора падобранства
	Члан 44.
	Инструктор падобранства који дуже од две године није радио на пословима обуке падобранаца, обавезан је да, пре почетка рада на пословима обуке падобранаца, изврши обнову теоријског и практичног знања у овлашћеном центру за обуку падобранаца.
	Процедуру обнове теоријског и практичног знања инструктора падобранства прописује центар за обуку падобранаца својим приручником за обуку.
	Овлашћење тандем инструктора – услови 
	Члан 45.
	Овлашћење тандем инструктора се уписује у дозволу падобранца кандидату који испуни следеће услове:
	1) поседује дозволу падобранца категорије „Д”;
	2) поседује овлашћење инструктора падобранства; 
	3) завршио је обуку за тандем инструктора у центру за обуку, по програму обуке за тандем инструкторе или поседује потврду о оспособљености за тандем инструктора издату од стране произвођача падобранског тандем система.
	Захтев за издавање овлашћења тандем инструктора са доказима о испуњењу услова из става 1. овог члана кандидат подноси Директорату.
	Овлашћење тандем инструктора – права
	Члан 46.
	На основу уписаног овлашћења тандем инструктор може да:
	1) врши обуку за стицање овлашћења тандем инструктора у овлашћеном центру за обуку; 
	
	2) изводи скокове тандем падобраном са висине од најмање 2.100 
	m изнад нивоа тла и то искључиво на аеродромима и летилиштима одобреним за извођење скокова односно падобранским зонама.
	Ограничења у извођењу скокова тандем падобраном
	Члан 47.
	Тандем падобраном није дозвољено:
	1) извођење ноћних скокова, намерних скокова на воду и демонстрационих скокова;
	2) извођење скока ако укупна телесна тежина није у оквирима највећег дозвољеног оптерећења за дати тип опреме, како је предвиђено упутством произвођача;
	3) извођење скока са путником чија телесна висина није у оквирима прописане дозвољене телесне висине, како је предвиђено упутством произвођача.
	Тандем падобран мора да буде опремљен сигурносним аутоматом за резервни падобран за дати тип тандем падобрана који је препоручен од стране произвођача тандем система.
	Главна купола тандем падобрана мора да буде опремљена системом за одбацивање из једне тачке, као и системом за аутоматско активирање резервне куполе. 
	
	Сигурносни аутомат мора да буде активиран пре укрцавања у ваздухоплов. 
	
	Обавезе тандем инструктора и путника
	Члан 48.
	Пре извођења скока са путником, тандем инструктор мора да:
	1) путника упозна са ризицима скока;
	2) путнику да на потпис изјаву о спремности за скок и прихватању ризика скока;
	3) путнику, пре укрцавања у ваздухоплов, презентује инструктивни видео-материјал о тандем скоку;
	4) путника, пре укрцавања у ваздухоплов, упозна са опремом тандем падобрана, процедурама за одвој из одређеног типа ваздухоплова, временом трајања слободног пада, процесом отварања падобрана, летењем и слетањем тандем падобраном, процедурама у ванредним ситуацијама са ваздухопловом и процедурама за ванредне ситуације са падобраном.
	Тандем инструктор не сме да прими као путника лице које нема навршених 14 година живота и које нема сагласност родитеља или старатеља.
	Путник тандем падобрана је обавезан да:
	1) потпише изјаву о спремности за скок и прихватању ризика скока;
	2) се упозна са процедурама презентованим од стране тандем инструктора и поступа по његовим упутствима.
	Ауторизација испитивача
	Члан 49.
	Испит за стицање дозволе падобранца, категорија које се уписују у ову дозволу и овлашћења инструктора падобранства може да спроводи лице које поседује ауторизацију испитивача.
	Ауторизацију испитивача издаје Директорат на захтев кандидата који испуни следеће услове:
	1) поседује важећу дозволу падобранца категорије „Д”;
	2) поседује овлашћење инструктора падобранства најмање три године; 
	3) није кажњаван за ваздухопловни прекршај;
	4) предложен је за испитивача од стране Ваздухопловног савеза Србије или центра за обуку падобранаца;
	5) завршио је курс стандардизације за испитивача у Директорату.
	Печат испитивача 
	Члан 50.
	Испитивач је обавезан да поседује печат.
	Печат испитивача је правоугаоног облика димензија 15x40 mm
	и садржи следеће податке исписане штампаним словима: 
	1) име и презиме имаоца ауторизације испитивача;
	2) на српском језику исписано „Испитивач” и на енглеском језику исписано „Еxaminer”;
	3) број дозволе падобранца и број ауторизације испитивача.
	Ауторизација пакера падобрана – услови 
	Члан 51.
	Ауторизацију пакера падобрана издаје Директорат на захтев кандидата који испуни следеће услове:
	1) поседује или је поседовао важећу дозволу падобранца;
	2) заврши обуку за вршење послова пакера падобрана у центру за обуку падобранаца на основу програма за стицање ауторизације пакера падобрана;
	3) положи испит за стицање ауторизације пакера падобрана.
	Директорат може да призна као обуку за ауторизацију пакера падобрана послове који по својој садржини одговарају пословима пакера у војним јединицама, у јединицама министарства унутрашњих послова или у организацијама за одржавање и производњу падобрана, ако је обављање тих послова трајало најмање 12 месеци.
	Испит за стицање ауторизације пакера падобрана се састоји из теоријске провере знања и практичног дела испита који се састоји од паковања спасавајућег или резервног падобрана.
	Испит из става 3. овог члана спроводи овлашћени испитивач са листе испитивача који поседује ауторизацију пакера падобрана, а у погледу спровођења испита сходно се примењују одредбе чл. 26. и 27. овог правилника.
	Ауторизација пакера падобрана – права 
	Члан 52.
	На основу ауторизације пакер падобрана комплетира падобран у целину за коришћење, пакује главне и резервне (спасавајуће) падобране, врши замену делова падобрана поступком откопчавања и одвезивања, осим интервенција које захтевају машинско шивење и врши техничке прегледе падобрана у оквиру овлашћене организације за одржавање падобрана. 
	
	Печат пакера падобрана 
	Члан 53.
	Пакер падобрана је обавезан да поседује печат.
	Печат пакера падобрана је правоугаоног облика димензија 15x40 mm и садржи следеће податке исписане штампаним словима:
	1) име и презиме имаоца ауторизације пакера падобрана;
	2) на српском језику исписано „Пакер” и на енглеском језику исписано „Rigger”;
	3) број ауторизације пакера падобрана.
	Образац ауторизације испитивача и ауторизације пакера падобрана
	Члан 54.
	Ауторизацијa испитивача и ауторизација пакера падобрана се израђују двојезично, на српском и на енглеском језику, на хартији беле боје са заштитним холограмом, димензија 17х12 cm за ауторизацију испитивача и 8,5х5,5
	cm за ауторизацију пакера падобрана.
	Изглед и садржај обрасца ауторизације испитивача је дат у Прилогу 3. овог правилника, а ауторизације пакера падобрана у Прилогу 4. овог правилника.
	Признавање дозволе падобранца стечене у страној држави
	Члан 55.
	Ималац дозволе падобранца стечене у страној држави може да поднесе Директорату захтев за признавање дозволе у циљу издавања домаће дозволе падобранца.
	Директорат признаје дозволу падобранца стечену у страној држави под следећим условима:
	1) ако је дозвола важећа;
	2) ако је дозвола издата од стране ваздухопловне власти стране државе или другог тела које је по прописима те државе овлашћено за њено издавање;
	3) ако кандидат положи практичан испит прописан овим правилником за стицање дозволе падобранца одговарајуће категорије.
	На основу захтева за признавање дозволе Директорат доноси решење којим се одобрава полагање испита и одређује испитивач за спровођење испита.
	Кандидату који положи испит за признавање дозволе издаје се дозвола одговарајуће категорије и уписују сва овлашћења из дозволе која је предмет признавања, ако се ради о овлашћењима која су прописана овим правилником. 
	
	Падобранска књижица
	Члан 56.
	Ималац дозволе падобранца и ученик падобранац су дужни да воде евиденцију остварених скокова у виду падобранске књижице.
	У падобранску књижицу се уносе следећи подаци:
	1) презиме и име имаоца књижице;
	2) адреса имаоца књижице;
	3) детаљи остварених скокова (редни број скока, датум и место извођења скока, сврха односно врста изведеног скока, тип падобрана, тип ваздухоплова из којег је скок изведен и сл.);
	4) стечена оспособљења;
	5) друге напомене. 
	Здравствена способност падобранаца и падобранаца ученика
	Члан 57.
	Здравствена способност падобранаца и падобранаца ученика се доказује:
	1) лекарским уверењем класе 1 или класе 2, које је издато у складу са Правилником о летачком особљу („Службени гласник РС”, 
	бр. 33/13 и 61/15), или 
	
	2) лекарским уверењем које је издато у складу са Правилником о ближим здравственим условима које морају да испуњавају возачи одређених категорија моторних возила („Службени гласник РС”, број 83/11), или
	3) важећом возачком дозволом, изузев возачких дозвола категорија 
	М и F. 
	Изузетно од става 1. овог члана, тандем инструктори морају да поседују лекарско уверење класе 1 или класе 2 које је издато у складу са Правилником о летачком особљу („Службени гласник РС”, 
	бр. 33/13 и 61/15).
	*Службени гласник РС, број 87/2017
	VI. ПРЕЛАЗНЕ И ЗАВРШНЕ ОДРЕДБЕ
	Важење потврда о праву на обучавање издатих пре ступања на снагу Правилника
	Члан 58.
	Потврде о праву на обучавање издате центрима за обуку падобранаца пре ступања на снагу овог правилника важе до истека рока на које су издате, а најкасније 12 месеци од ступања на снагу овог правилника.
	Важење дозвола падобранаца издатих пре ступања на снагу Правилника
	Члан 59.
	Дозволе падобранаца издате на основу Правилника о падобранству („Службени гласник РС”, број 77/07) и ранијих прописа који су уређивали падобранство престају да важе 12 месеци од дана ступања на снагу овог правилника.
	Имаоцу дозволе из става 1. овог члана издаје се дозвола падобранца у складу са одредбама овог правилника ако поднесе Директорату захтев за издавање дозволе на новом обрасцу и поднесе доказ да је имао најмање један скок у периоду од 12 месеци пре ступања на снагу овог правилника.
	Рок за подношење захтева из става 2. овог члана је 12 месеци од ступања на снагу овог правилника. 
	
	Имаоцу дозволе из става 1. овог члана који није остварио ниједан скок у периоду од 12 месеци пре ступања на снагу овог правилника или је пропустио рок за подношење захтева из става 3. овог члана, Директорат издаје дозволу падобранца ако уз захтев за издавање дозволе на новом обрасцу поднесе доказ да је извео скок под надзором инструктора падобранства у периоду од три месеца пре подношења захтева. 
	
	Важење категорија и овлашћења уписаних у дозволе падобранаца 
	
	Члан 60.
	Приликом замене дозвола издатих на основу Правилника о падобранству („Службени гласник РС”, број 77/07) и ранијих прописа који су уређивали падобранство, примењују се следећа правила:
	1) кандидату се у дозволу уписује категорија која је уписана у дозволу која је предмет замене;
	2) кандидату се у дозволу уписује категорија „Б” ако је предмет замене дозвола без уписане категорије;
	3) кандидату који поседује овлашћење – наставник падобранства или инструктор падобранства, у дозволу се уписује категорија „Д” и овлашћење инструктора падобранства;
	4) кандидату који у дозволи има уписано овлашћење – организатор скокова или инструктор – приправник, у дозволу се уписује категорија „Ц” и овлашћење помоћника инструктора падобранства.
	Важење дозвола пакера падобрана и потврда пилота тандем падобрана 
	
	Члан 61.
	Дозволе пакера падобрана и главног пакера, као и потврде о успешно завршеном курсу за пилота тандем падобрана, које су издате на основу Правилника о падобранству („Службени гласник РС”, број 77/07), престају да важе месец дана од дана ступања на снагу овог правилника.
	Имаоцу дозволе из става 1. овог члана издаје се ауторизација пакера падобрана у складу са одредбама овог правилника ако поднесе Директорату захтев за издавање ауторизације на новом обрасцу у року од 12 месеци од ступања на снагу овог правилника.
	Имаоцу потврде из става 1. овог члана се уписује овлашћење тандем инструктора ако испуни услове из члана 45. овог правилника. 
	
	Примена овог правилника на започете поступке
	Члан 62.
	Поступци који до дана ступања на снагу овог правилника нису окончани окончаће се по одредбама прописа који је био на снази до дана ступања на снагу овог правилника.
	Престанак важења других прописа
	Члан 63.
	Даном ступања на снагу овог правилника престају да важе Правилник о падобранству („Службени гласник РС”, број 77/07) и Правилник о центрима за обуку падобранаца („Службени гласник РС”, број 77/07).
	Ступање Правилника на снагу
	Члан 64.
	Овај правилник ступа на снагу осмог дана од дана објављивања у „Службеном гласнику Републике Србије”. 
	
	Број 1/0-01-0003/2014-0012
	У Београду, 16. септембра 2014. године
	Председник Управног одбора,
	проф. др Зорана Михајловић, 
	с.р.
	
	Прилози
	Прилог 1.-
	Изглед и 
	садржај обрасца потврде о праву на обучавање
	Прилог 2.-
	Изглед и 
	садржај обрасца дозволе падобранца
	Прилог 3. -
	Изглед и 
	садржај обрасца ауторизације испитивача
	Прилог 4. -
	Изглед и 
	садржај обрасца ауторизације пакера падобрана
	Прилог 5. -
	Садржај 
	практичног дела испита за стицање дозволе падобранца "А" категорије
	Прилог 6.-
	Садржај 
	практичног дела испита за стицање овлашћења индтруктора падобранства
	

