



 На основу члана 26. став 4. Закона о средствима за
исхрану биља и оплемењивачима земљишта („Службени гласник РС”, број 41/09),

 Министар пољопривреде, шумарства и водопривреде,
доноси





ПРАВИЛНИК

о начину стављања у
промет средстава за исхрану биља у расутом стању

„Службени гласник РС“, број 106
од 17. децембра 2009.







Члан 1. 

 Овим правилником ближе се прописује начин стављања у
промет средстава за исхрану биља у расутом стању. 



Члан 2. 

 Промет средстава за исхрану биља у расутом стању врши
се између дистрибутера, односно увозника, који је уписан у Регистар
дистрибутера и увозника средстава за исхрану биља и крајњег корисника који
средства за исхрану биља у расутом стању примењује. 



Члан 3.

 Транспорт средстава за исхрану биља у расутом стању од
дистрибутера, односно увозника до крајњег корисника, обавља се превозним
средствима која обезбеђују њихову заштиту од просипања.

 Ако се транспорт врши у отвореним сандуцима у камиону
или приколици, средства за исхрану биља морају се покрити непропусним
материјалом. 



Члан 4. 

 Подаци о квалитету средстава за исхрану биља која се у
промет стављају у расутом стању морају бити наведени у пратећој документацији,
и то:

 1) копији сертификата произвођача средстава за исхрану
биља и

 2) декларацији и упутству за примену, у складу са
прописом којим се уређује декларисање средстава за исхрану биља.

 Поред документације из става 1. овог члана средства за
исхрану биља у расутом стању мора да прати и следећа документација:

 1) доказ да је дистрибутер, односно увозник уписан у
Регистар дистрибутера и увозника средстава за исхрану биља;

 2) отпремница;

 3) рачун.

 Подаци наведени у пратећој документацији из ст. 1. и
2. овог члана морају бити јасни, читки и написани на српском језику, тако да се
не могу избрисати или одстранити. 



Члан 5. 

 Овај правилник ступа на снагу осмог дана од дана
објављивања у „Службеном гласнику Републике Србије”.

 



 Број
110-00-235/2009-09

 У Београду, 12.
децембра 2009. године

 Министар,

 др Саша Драгин,
с.р.



