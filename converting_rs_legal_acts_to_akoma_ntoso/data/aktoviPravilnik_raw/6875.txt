


	
	Zakon

	


	Редакцијски пречишћен текст
	
	
	На основу члана 33. став 2. Закона о приватном обезбеђењу („Службени гласник РС”, број 104/13),
	Министар унутрашњих послова доноси
	ПРАВИЛНИК
	о начину вршења послова техничке заштите и коришћења техничких средстава
	"Службени гласник РС", бр. 19 од 20. 
	фебруара 2015, 71 од 21. јула 2017.
	Предмет уређивања
	Члан 1.
	Овим правилником ближе се прописује начин вршења послова техничке заштите и коришћења техничких средстава у обављању послова приватног обезбеђења.
	Техничка заштита
	Члан 2.
	Техничка заштита представља скуп радњи којима се непосредно или посредно заштићују људи и њихова имовина, а изводи се техничким средствима, уређајима и системима техничке заштите којима је основна намена спречавање противправних радњи усмерених према штићеним лицима или имовини као што су:
	1) противпровално деловање;
	2) противпрепадно деловање;
	3) противдиверзионо и противсаботажно деловање.
	Систем техничке заштите
	Члан 3.
	Систем техничке заштите представља повезивање средстава и уређаја који заједно чине функционалну целину.
	Средствима, уређајима и системима техничке заштите сматрају се они који су изведени, одржавани и сервисирани у складу са одредбама овог правилника.
	Средства и уређаји
	Члан 4.
	Средствима и уређајима техничке заштите у смислу овог правилника, сматрају се:
	1) средства и уређаји за физичко спречавање недозвољеног уласка лица у штићени објекат и простор који му припада (у даљем тексту: штићени објекат), а нарочито:
	(1) ограде, 
	(2) рампе и барикаде,
	(3) противпровална врата,
	(4) све врсте брава са серијским бројем или кодом,
	(5) специјалне грађевинске конструкције,
	(6) непробојна стакла и сличне конструкције,
	(7) опрема за смештај, чување и пренос вредности, предмета и докумената (касе, трезори и сл.),
	(8) уређаји за детекцију металних предмета,
	(9) рендгенски уређаји за контролу пртљага,
	(10) друга механичка и/или електро-механичка средства и уређаји прописани у поступку извођења техничке заштите;
	2) електронски безбедносни системи који омогућују 
	ефикасну заштиту штићеног објеката, а нарочито:
	(1) противпровални и противпрепадни алармни 
	системи (важећи стандарди серије SRPS EN 50130, 50131 и 50136),
	(2) системи контроле приступа (важећи стандарди 
	серије SRPS EN 50133),
	(3) системи којима се обавља стални надзор над 
	штићеним објектом с једног места (важећи стандарди серије SRPS EN 50518),
	(4) интегрални системи заштите с најмање једним 
	(1) надзорним местом унутар штићеног објеката (контролна соба),
	(5) системи видео обезбеђења (важећи стандард 
	серије SRPS EN 50132);
	3) противдиверзиони и противсаботажни елементи:
	(1) специјална ручна огледала за преглед подножја возила,
	(2) детектори метала и јонизујућег зрачења и др.;
	4) системи за електро-хемијску заштиту новца и других вредности;
	5) системи за глобално позиционирање (ГПС сателитско праћење). 
	Системима из става 1. тачка 2) овог члана омогућава се израда плана поступања у ванредним догађајима (провала и сл.), реконструкција догађаја, односно околности које су претходиле наступању ванредног догађаја, надзор над радом лица задужених за безбедност објеката и успостављањепрописаног радног режима на објекту,заштита поверљивих података и информација од пословног и другог интереса који су похрањени у рачунарима и меморијским медијима.
	Заштита поверљивих података и информација из става 2. овог члана мора имати минимално три нивоа: 
	1) физичка баријера приступа просторији у којој се налазе подаци;
	2) механичко закључавање рачунара (хардверска заштита);
	3) заштита помоћу лозинке, шифре и биометриjских података (софтверска заштита).
	*Службени гласник РС, број 71/2017
	Извођење техничке заштите
	Члан 5.
	Извођењем техничке заштите сматра се:
	брисана је ранија тачка 1) (види члан 2. 
	Правилника - 71/2017-37)
	1) израда плана система техничке заштите;
	2) дефинисање пројектног задатка;
	3) пројектовање система техничке заштите;
	4) монтажа, повезивање и програмирање система техничке заштите;
	5) стручни надзор над извођењем радова;
	6) обављање техничког пријема система техничке заштите;
	7) одржавање и сервисирање система техничке заштите;
	8) обука корисника и употреба система техничке заштите.
	*Службени гласник РС, број 71/2017
	Брисан је ранији назив 
	изнад члана 6. (види члан 3. Правилника - 71/2017-37)
	Члан 6.
	Брисан је (види члан 
	3. Правилника - 71/2017-37)
	
	Брисан је ранији назив 
	изнад члана 7. (види члан 4. Правилника - 71/2017-37)
	Члан 7.
	Брисан је (види члан 
	4. Правилника - 71/2017-37)
	План система техничке заштите 
	Члан 8.
	Планирање система техничке заштите врши се на 
	основу акта о процени ризика у заштити лица, имовине и пословања израђеног 
	по стандарду серије СРПС А.Л2.003.
	На основу акта из става 1. овог члана, штићени 
	објекти се категоризују у једну од пет категорија, и то у:
	1) I категорију – НАЈВИШИ СТЕПЕН ЗАШТИТЕ – 
	утврђено постојање изразито великог ризика;
	2) II категорију – ВИСОКИ СТЕПЕН ЗАШТИТЕ – 
	утврђено постојање великог ризика;
	3) III категорију – ВИШИ СТЕПЕН ЗАШТИТЕ – утврђено 
	постојање умерено великог ризика;
	4) IV категорију – СРЕДЊИ СТЕПЕН ЗАШТИТЕ – 
	утврђено постојање малог ризика;
	5) V категорију – МИНИМАЛНИ СТЕПЕН ЗАШТИТЕ – 
	утврђено постојање занемарљивог ризика.
	За штићене објекте I, II и III категорије обавезна 
	је уградња система техничке заштите.
	*Службени гласник РС, број 71/2017
	Пројектни задатак
	Члан 9.
	На основу израђеног Плана система техничке заштите и посебних захтева власника или корисника објекта, израђује се пројектни задатак.
	Пројектним задатком утврђују се сви параметри потребни за израду пројекта система техничке заштите, а нарочито:
	1) врста техничке заштите;
	2) смештај центра техничке заштите (контролни панели, централе, дигитални видео рекордери и др.);
	3) смештај уређаја и опреме (детектори, камере и др. сензори);
	4) начин полагања инсталација (каблова за повезивање).
	Пројектовање система техничке заштите
	Члан 10.
	Пројектовање система техничке заштите обухвата:
	1) имплементацију плана система техничке заштите;
	2) избор уређаја и опреме;
	3) израду пројектне документације.
	Пројектна документација и примена посебних прописа
	*Службени гласник РС, број 71/2017
	Члан 11.
	Брисан је ранији став 1. (види члан 6. 
	Правилника - 71/2017-37)
	Пројекат система техничке заштите мора бити израђен у складу са прописима који уређују послове пројектовања.
	Акт о процени ризика у планирању система техничке заштите, план система 
	техничке заштите и пројектни задатак, чине саставни део пројекта система 
	техничке заштите.
	*Службени гласник РС, број 71/2017
	Брисан је ранији назив 
	изнад члана 12 (види члан 7. Правилника - 71/2017-37)
	Члан 12.
	За уградњу система техничке заштите као и појединачних уређаја техничке заштите за I категорију обaвезно се израђује пројекат, у складу са прописима о планирању и изградњи.
	За уградњу система техничке заштите за II и 
	III категорију штићених објеката израђује се пројекат изведеног објекта, а 
	за IV и V категорију штићених објеката графички приказ распореда уграђених 
	уређаја и система техничке заштите.
	*Службени гласник РС, број 71/2017
	Чување и евиденција пројеката
	Члан 13.
	Правно лице или предузетник приватног обезбеђења 
	израђивач пројектне документације дужан је да осигура безбедно чување 
	пројеката техничке заштите као и да води евиденцију о свим израђеним 
	копијама. Свака израђена копија мора бити бројчано означена.
	Копију пројекта, односно увид у пројектну документацију могу имати лица која имају лиценцу за вршење послова техничке заштите.
	Када се то назначи у плану система техничке заштите за одређене 
	категорије објеката, пројекат техничке заштите не може бити део идејног, 
	главног или грађевинског пројекта и подлеже заштити тајности у складу са 
	посебним законом.
	*Службени гласник РС, број 71/2017
	Монтажа, повезивање и програмирање система техничке заштите
	Члан 14.
	Монтажом система техничке заштите сматра се:
	1) постављање инсталација;
	2) уградња уређаја и опреме;
	3) програмирање, подешавање (параметрисање) и испитивање система техничке заштите као и његово пуштање у рад;
	4) верификација уређаја и опреме, односно система и технички пријем;
	5) израда упутстава за руковање;
	6) обуку особља.
	Припремни радови
	Члан 15.
	Постављању инсталација техничке заштите и уградњи уређаја и опреме претходе припремни радови. 
	
	Припремни радови укључују постављање кабловских полица и инсталацијских цеви и каблова до спојних тачака.
	Извођење припремних радова техничке заштите не сматра се техничком заштитом у смислу одредаба овог правилника.
	Радови у извођењу техничке заштите
	Члан 16.
	Припремне радове у извођењу техничке заштите могу вршити и правна и физичка лица која нису лиценцирана за вршење послова техничке заштите.
	При обављању припремних радова у изради техничке заштите, правна и физичка лица из става 1. овог члана не могу имати увид у делове пројекта из члана 10. овог правилника.
	Инсталације техничке заштите
	Члан 17.
	Извођење инсталација техничке заштите обухвата испитивање и спајање водова од спојних тачака до средстава и уређаја техничке заштите и врше их правна лица и предузетници који су лиценцирани за вршење послова монтаже, пуштања у рад, одржавања система техничке заштите и обуке корисника (у даљем тексту: извођач).
	Инсталације техничке заштите морају бити изведене у складу са прописима који уређују услове постављања електротехничких инсталација.
	Уградња уређаја и опреме
	Члан 18.
	Након постављања и испитивања инсталација техничке заштите уграђују се уређаји и опрема.
	Уређаји и опрема уграђују се и подешавају (параметрирају) сходно пројектној документацији и упутствима произвођача уређаја и опреме.
	Свако појединачно средство, уређај или систем техничке заштите мора имати упутства за руковање која се похрањују у безбедносној каси власника или корисника објеката.
	Верификација уређаја и опреме, односно система техничке заштите који су уграђени у објекат, обавља се пуштањем у пробни рад, а исправност се утврђује издатом потврдом.
	Обуку особља које ће управљати средствима, уређајима или системима техничке заштите врши извођач. 
	
	Даљински мониторинг
	Члан 19.
	Систем техничке заштите може бити повезан на контролни центар за даљински мониторинг.
	Контролни центар образују правно лице и предузетник за приватно обезбеђење у складу са Законом.
	Правно лице и предузетник из става 2. овог члана морају израдити писане процедуре за интервенције по дојави аларма за сваки штићени објекат, који садржи попис простора обухваћених дојавним зонама, шему надзираног објекта сa унетим дојавним зонама, као и упутства и податке који одређују поименична задужења сваког члана дежурног патролног тима. Процедуре се штите у складу са прописима о заштити пословне тајне, чувају се у контролном центру и пре интервенције достављају вођи дежурног патролног тима за интервенцију по примљеном аларму. 
	
	Свака интервенција патролног тима, било да се ради о лажној дојави или стварном догађају, мора бити евидентирана и потврђена извештајем од стране вође патролног тима, који се саставља одмах по завршетку интервенције, а садржи време дојаве, време изласка и доласка на место догађаја, затечено стање, начин интервенције, време завршетка интервенције и време повратка у контролни центар (полазну позицију), као и потпис вође патролног тима. 
	
	Уколико се ради о стварној дојави, дежурни оператер контролног центра одмах обавештава одговарајуће јавне службе (полицију, ватрогасце, хитну медицинску помоћ и др.) и даје основне информације потребне за излазак на место догађаја (врста, место и време догађаја, безбедан правац доласка, постојање опасних и запаљивих материја у објекту, број угрожених лица и сл.).
	Ако правна лица и предузетници лиценцирани за вршење послова монтаже, пуштања у рад и одржавања система техничке заштите и обуке корисника имају контролни центар, дужни су обезбедити техничку интервенцију по дојавном сигналу. Техничка интервенција подразумева отклањање техничких проблема код корисника система у уговором одређеном року, а по јасно идентификованој дојави која се разликује од дојаве аларма у контролни центар.
	Стручни надзор над извођењем радова
	Члан 20.
	Стручни надзор нас извођењем послова техничке заштите може обављати правно лице или предузетник које поседује лиценцу за обављање послова надзора, на начин и под условима утврђеним Законом и прописима о планирању и изградњи.
	Технички пријем
	Члан 21.
	Техничким пријемом система техничке заштите сматра се:
	1) провера исправности и функционалности свих уређаја и опреме који чине систем техничке заштите;
	2) провера усклађености система техничке заштите са пројектом, односно скицом;
	3) провера обучености особља;
	4) провера корисничких упутстава за руковање;
	5) провера доказа квалитета уграђене опреме, 
	сагласно серији стандарда којој припада тај производ.
	Технички пријем из става 1. овог члана обављају овлашћени представник инвеститора или корисник и извођач.
	О обављеном техничком пријему саставља се записник који потписују лица из става 2. овог члана.
	Извођач издаје инвеститору или кориснику потврду да је систем техничке заштите изведен у складу са одредбама овог правилника. Саставни део потврде је записник из става 3. овог члана.
	*Службени гласник РС, број 71/2017
	Члан 21а
	Власник или корисник штићеног објекта дужан је да 
	обезбеди одржавање уграђеног система техничке заштите и његових делова у 
	исправном стању.
	Правно лице или предузетник за приватно обезбеђење 
	дужан је да обезбеди одржавање и сервисирање уређаја и система техничке 
	заштите о чему са власником или корисником штићеног објекта закључује 
	уговор.
	*Службени гласник РС, број 71/2017
	
	Завршна одредба
	Члан 22.
	Овај правилник ступа на снагу осмог дана од дана објављивања у „Службеном гласнику Републике Србије”.
	01 број 01-10423/14-5 
	У Београду, 18. фебруара 2015. године
	Министар,
	др Небојша Стефановић, с.р.
	
	ОДРЕДБЕ КОЈЕ НИСУ УНЕТЕ У "ПРЕЧИШЋЕН 
	ТЕКСТ" ПРАВИЛНИКА
	
	Правилник о изменама и допунама 
	Правилника о начину вршења послова техничке заштите и коришћења техничких средстава: "Службени гласник РС", број 71/2017-37
	Члан 11.
	Изглед и садржина Потврде о изведеном систему техничке заштите, 
	Записника о обављеном техничком пријему система техничке заштите и Записника 
	о одржавању система техничке заштите дати су у прилозима 1, 2. и 3. који су 
	одштампани уз овај правилник и чине његов саставни део. 
	Члан 12.
	Правна и физичка лица корисници услуга техничке заштите, односно 
	уређаја, опреме и система техничке заштите, дужни су да начин коришћења 
	уређаја, средстава и система техничке заштите ускладе са одредбама овог 
	правилника у року од 12 месеци од дана његовог ступања на снагу.
	Члан 13.
	Овај правилник ступа на снагу осмог дана од дана објављивања у 
	,,Службеном гласнику Републике Србије”.
	
	Прилози
	
	НАПОМЕНА ИЗДАВАЧА: Правилником о изменама и допунама 
	Правилника о начину вршења послова техничке заштите и коришћења техничких средстава 
	("Службени гласник РС", број 71/2017) додати су прилози 1-3 (види Правилник 
	- 71/2017-37).
	
	Прилог 1. - Потврда о изведеном систему техничке 
	заштите
	Прилог 2. - Записник о обављеном техничком пријему 
	система техничке заштите
	Прилог 3. - Записник о обављеном одржавању система 
	техничке заштите

