


	
	Zakon

	


	
			Редакцијски пречишћен текст
			
			
			На основу члана 160. став 1. тачка 1) Закона о пензијском и инвалидском осигурању („Службени гласник РС”, бр. 34/03, 64/04 – УС, 84/04 – др. закон, 85/05, 101/05 – др. закон, 63/06 – УС, 5/09, 107/09, 101/10, 93/12, 62/13, 108/13, 75/14 и 142/14), члана 14. Статута Републичког фонда за пензијско и инвалидско осигурање („Службени гласник РС”, бр. 31/08, 37/08 – исправка и 140/14) и Одлуке Управног одбора Фонда о издавању Пензионерске картице број 08/2 број 022.2-11/49 од 12. децембра 2017. године, 
			Управни одбор Републичког фонда за пензијско и инвалидско осигурање, на седници од 8. фебруара 2018. године, донео је
			ПРАВИЛНИК
			о Пензионерскoј картици
			"Службени гласник РС", бр. 11 од 9. фебруара 
			2018, 18 од 9. марта 2018.
			Члан 1.
			Овим правилником уређују се услови, начин издавања и коришћења, изглед и садржај Пензионерске картице за кориснике права из пензијског и инвалидског осигурања оствареног у Републичком фонду за пензијско и инвалидско осигурање (у даљем тексту: Фонд). 
			Члан 2.
			Право на Пензионерску картицу Фонда остварују корисници пензија, корисници права на привремену накнаду по основу друге и треће категорије инвалидности, односно преостале радне способности остварене сходно чл. 223. и 225. Закона о пензијском и инвалидском осигурању и инвалидна деца – корисници привремене накнаде (у даљем тексту: корисници права).
			Члан 3.
			Право на Пензионерску картицу имају корисници права из члана 2. овог правилника 
			као и родитељ, хранитељ, односно старалац корисника, на чије име се врши исплата оствареног права. 
			Корисник права са пребивалиштем ван територије Републике Србије, право на Пензионерску картицу остварује по захтеву поднетом организационој јединици Фонда која врши исплату оствареног права.
			*Службени гласник РС, број 18/2018
			Члан 4.
			Пензионерска картица се издаје без накнаде, користи се за доказивање статуса корисника права и важи само уз лични идентификациони документ.
			Пензионерска картица важи док постоји основ за остваривање права из члана 2. овог правилника или док је корисник лично не опозове.
			По престанку права, Фонд објављује списак неважећих картица на свом сајту.
			Фонд води евиденцију о свим издатим картицама.
			Члан 5.
			На предњој страни Пензионерске картице налази се знак и лого Фонда, име и презиме корисника права, назив филијале и регистарски број картице. 
			Име и презиме се штампа ћириличким 
			писмом, а на лични захтев корисника који је припадник националне 
			мањине, односно страни држављанин, одштампаће се нова Пензионерска 
			картица на којој су име и презиме на латиници, без наплате трошкова 
			израде, док се остали подаци на картици штампају на српском језику и 
			ћириличким писмом.
			На полеђини је истакнута информација о контакту, обавештење да је издаје Фонд, да се користи за доказивање статуса пензионера и важи само уз лични идентификациони документ, упозорење о злоупотреби, као и бар-код (интерпретација регистарског броја картице).
			Регистарски број Пензионерске картице генерише се од четири броја која одређују организациону јединицу Фонда и серијског броја.
			Пензионерска картица се израђује од ПВЦ материјала, у формату ИД-1, у складу са важећим стандардима.
			*Службени гласник РС, број 18/2018
			Члан 6.
			Корисницима права оствареног до дана ступања на снагу овог правилника, Пензионерска картица уручује се лично, уз идентификациони документ, у филијали Фонда која врши исплату оствареног права, односно у организационим јединицама те филијале (службама и испоставама). 
			Приликом преузимања Пензионерске картице, корисник права потписује сагласност са обрадом података који су коришћени за израду картице и потврђује да је упознат са њеном употребом.
			Члан 7.
			Кориснику права оствареног након ступања на снагу овог правилника, Пензионерска картица се уручује на начин утврђен чланом 6. овог правилника, по реализованој првој исплати права. 
			Корисник права из става 1. овог овог члана приликом преузимања картице својим потписом потврђује да је упознат са начином употребе картице.  
			Уручивање Пензионерских картица новим корисницима права реализоваће се једном месечно. 
			Члан 8.
			Кориснику права – расељеном лицу са територије АП Косово и Метохија, Пензионерска картица се уручује преко организационе јединице Фонда према месту боравка, на начин утврђен чл. 6. и 7. овог правилника.
			Члан 9.
			У случају губитка, односно оштећења Пензионерске картице, на захтев корисника права Фонд издаје дупликат картице, чије трошкове израде сноси корисник права. 
			На картици издатој на овакав начин, на предњој страни у горњем десном углу стоји назнака „Дупликат”.
			Фонд на свом сајту објављује списак издатих дупликата Пензионерских картица.
			Члан 10.
			Овај правилник ступа на снагу осмог дана од дана објављивања у „Службеном гласнику Републике Србије”.
			08/2 број 022.2-11/1
			У Београду, 8. фебруара 2018. године
			Управни одбор Републичког фонда за пензијско и инвалидско осигурање
			Председник,
			Бранислав Митровић, с.р.
			 
	

