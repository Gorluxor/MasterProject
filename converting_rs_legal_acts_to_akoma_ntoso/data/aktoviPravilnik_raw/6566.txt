


	
	Zakon


	
			На основу члана 54. став 5. Закона о инспекцијском надзору („Службeни глaсник РС”, бр. 36/15 и 44/18 – др. закон),
			Министар здравља доноси
			ПРАВИЛНИК 
			о облику и начину вршења унутрашње контроле у здравственој инспекцији, санитарној инспекцији и инспекцији за лекове и медицинска средства, психоактивне контролисане супстанце и прекурсоре
			"Службени гласник РС", број 94 од 7. децембра 
			2018.
			Члан 1.
			Овим правилником ближе се прописују облик и начин вршења унутрашње контроле у здравственој инспекцији, санитарној инспекцији и над имаоцима јавних овлашћења поверених послова у области санитарног надзора, инспекцији за лекове и медицинска средства, психоактивне контролисане супстанце и прекурсоре, односно државног службеника овлашћеног за вршење инспекцијског надзора. 
			Члан 2.
			Вршењем унутрашње контроле применом утврђених процедура, у оквиру прописаних овлашћења и датог налога, на јединствен начин се врши контрола законитости рада и поступања здравственог инспектора, санитарног инспектора и инспектора за лекове и медицинска средства, психоактивне контролисане супстанце и прекурсоре, односно државног службеника овлашћеног за вршење инспекцијског надзора (у даљем тексту: контролисани инспектор), у области здравствене заштите, санитарног надзора, лекова и медицинских средстава, психоактивних контролисаних супстанци и прекурсора, у примени прописа у обављању инспекцијског надзора, ажурност рада, извршавање других послова који проистичу из задатих радних циљева и налога руководилаца, као и поштовање прописаног кодекса понашања.
			Члан 3.
			Контролор је државни службеник који је овлашћен да врши послове унутрашње контроле инспекције.
			Контролор је у обављању послова унутрашње контроле, независан и дужан да поступа непристрасно, савесно и одговорно, са високим нивоом стручног знања и професионализма, уз пуно поштовање достојанства и личног интегритета контролисаног инспектора.
			Контролор води евиденцију о вршењу унутрашње контроле, о чему сачињава извештај, који доставља руководиоцу инспекције.
			Руководилац инспекције води евиденцију издатих налога и извештаја контролора. 
			Члан 4.
			Унутрашња контрола спроводи се као редовна и ванредна.
			Редовна унутрашња контрола врши се према годишњем Плану унутрашње контроле инспекције. 
			Ванредна унутрашња контрола врши се поводом иницијативе руководиоца инспекције или контролора, односно на основу прикупљених обавештења и других сазнања, поводом представки физичких и правних лица на рад инспектора, поводом писаних обраћања инспектора и службеника овлашћених за вршење инспекцијског надзора, поводом писаних обраћања других државних органа на рад инспектора. 
			Члан 5.
			Руководилац инспекције доноси годишњи План унутрашње контроле инспекције, на основу предлога контролора, најкасније до 31. децембра текуће године за наредну годину.
			План унутрашње контроле заснива се на утврђеном стању у областима инспекцијског надзора и процењеном ризику. 
			Члан 6.
			Унутрашња контрола врши се у складу са предметом контроле ради утврђивања тачног и потпуног чињеничног стања:
			1) као теренска – изван службених просторија инспекције, у објектима под инспекцијским надзором;
			2) као канцеларијска – у службеним просторијама инспекције.
			Члан 7.
			Унутрашњу контролу врше најмање два контролора, а изузетно, ако то налажу рокови и обим вршења унутрашње контроле, ту контролу може вршити само један контролор.
			У поступку редовне унутрашње контроле, контролор поступа у складу са Планом унутрашње контроле.
			У поступку ванредне унутрашње контроле, контролор поступа на основу писаног налога за контролу, који издаје руководилац инспекције. 
			Налогом се одређују: контролор који ће спроводити унутрашњу контролу; контролисани инспектор; процењени ризик; прецизан и јасан предмет унутрашње контроле; облик и обим унутрашње контроле, време и рокови за вршење унутрашње контроле, управни предмети инспекцијског надзора или друге документације, која ће бити предмет контроле, циљ вршења унутрашње контроле и задаци које у вршењу контроле има сваки од контролора, упутство да ли се контролисан инспектор, односно његов непосредни руководилац обавештавају или не о налогу за ванредну унутрашњу контролу, број, време и место издатог налога и потпис руководиоца инспекције и печат.
			Изузетно налог за ванредну унутрашњу контролу се може дати и усмено, када је то неопходно ради спречавања и отклањања већих штетних последица и у случају хитне потребе заштите јавног интереса.
			Члан 8.
			У вршењу ванредне унутрашње контроле контролор се руководи садржином налога, односно утврђеним предметом контроле и нема овлашћење да проширује предмет контроле, који је утврђен налогом.
			Ако у току вршења ванредне унутрашње контроле контролор открије незаконитост, односно неправилности у раду контролисаног инспектора, која је изван границе дате налогом, дужан је да о томе одмах обавести руководиоца инспекције, који ће му дати упутство о начину даљег поступања, о чему контролор сачињава службену забелешку. 
			Члан 9.
			Контролисаном инспектору, односно његовом непосредном руководиоцу, благовремено се доставља обавештење о редовној унутрашњој контроли или о налогу за ванредну унутрашњу контролу, уз најаву времена вршења унутрашње контроле.
			Обавештење из става 1. овог члана доставља се уручењем обавештења или налога лично или преко службеног и-маила, најмање пет радних дана пре започињања вршења унутрашње контроле.
			Изузетно, са вршењем ванредне унутрашње контроле, у оправданим случајевима када је утврђивању чињеница неопходно приступити без одлагања, може се започети без претходног уручења налога или обавештења о датом налогу.
			Члан 10.
			Вршењу унутрашње контроле присуствује контролисани инспектор. 
			Изузетно, у вршењу унутрашње контроле, уз сагласност контролора, може присуствовати и непосредни руководилац контролисаног инспектора, као и други државни службеници запослени у организационој јединици у којој је контролисани инспектор радно ангажован. 
			Члан 11.
			Приликом вршења унутрашње контроле контролор, из приложених управних предмета о инспекцијском надзору, евиденција, као и других докумената, може да проверава:
			1) законитост поступања у управним предметима и радњама у вршењу канцеларијског и теренског инспекцијског надзора;
			2) поштовање прописаних упутстава, односно процедура; 
			3) поштовање одредби из канцеларијског пословања.
			Члан 12.
			Контролисани инспектор, односно његов непосредни руководилац је у обавези да контролору, поред управних предмета из вршења инспекцијског надзора, стави на располагање сву другу документацију, као што су радни циљеви, налози претпостављеног, план рада, извештај о раду, евиденције у вези вођења управног поступка.
			У циљу сагледавања и утврђивања свих битних чињеница из предмета контроле, контролор може узети изјаву од контролисаног инспектора, његовог непосредног руководиоца, као и од државних службеника запослених у организационој јединици у којој је контролисани инспектор радно ангажован, а у оправданом случају и од других лица.
			Члан 13.
			У току унутрашње контроле, контролор је дужан да контролисаном инспектору укаже на пропусте и недостатке у раду, затражи разлоге за такво поступање, пружи потребна објашњења, савете и информације, пренесе искуства и предузима друге мере и радње ради остварења законитог, правилног и адекватног инспекцијског надзора.
			Члан 14.
			Контролор је у обавези да у року од пет радних дана од спроведене унутрашње контроле, сачини записник о спроведеној унутрашњој контроли. 
			Записник садржи:
			1) назив органа; 
			2) предмет вршења унутрашње контроле;
			3) облик и обим унутрашње контроле;
			4) лично име контролора, контролисаног инспектора и других присутних лица;
			5) навођење радњи које су предузете, њиховом току и садржини; 
			6) место, дан и час када се радња предузимала; 
			7) навођење управних предмета, евиденција и других докумената која су коришћена;
			8) чињенично стање утврђено у контроли;
			9) изјаве контролисаног инспектора;
			10) изјаве других присутних лица;
			11) време завршетка вршења унутрашње контроле;
			12) потпис контролора.
			Поред података из става 2. овог члана, записник обавезно садржи: 
			1) налаз чињеничног стања са описом утврђених незаконитости, неправилности и недостатака у раду;
			2) предлог мера за отклањање утврђених незаконитости, неправилности и недостатака у раду;
			3) обавезу контролисаног инспектора да о предузетим мерама за отклањање неправилности достави извештај у одређеном року.
			Саставни део записника су и прилози уз записник, фотокопије докумената, исправа и других доказа, на основу којих је утврђено чињенично стање констатовано записником.
			Записник се сачињава у четири истоветна примерка, од којих се по један примерак доставља контролисаном инспектору, његовом непосредном руководиоцу, руководиоцу инспекције и за архиву. 
			Члан 15.
			У зависности од утврђеног чињеничног стања о вршењу инспекцијског надзора и резултатима рада контролисаног инспектора, контролор може да предложи одређене мере за отклањање недостатака.
			Контролор може да предложи једну или више мера:
			1) отклањање недостатака у одређеном року; 
			2) додатну обуку контролисаног инспектора, са предлогом начина обуке;
			3) континуирану едукацију у одређеним областима надзора;
			4) препоручи његовом непосредном руководиоцу да контролисани инспектор буде ангажован на мање сложеним пословима инспекцијског надзора у одређеном временском периоду;
			5) препоручи да контролисани инспектор врши инспекцијски надзор заједно са другим инспектором у одређеном временском периоду;
			6) као и друге мере које су усмерене на унапређење рада, отклањање неправилности у раду и спречавања понављања уочених пропуста.
			Поступање по предложеној мери, односно акту надлежног лица којим се обезбеђује спровођење предложене мере, обавезује контролисаног инспектора. 
			Члан 16.
			Ако приликом вршења унутрашње контроле, контролор уочи такве незаконитости, односно неправилности, које чине повреду радне дужности, прекршај или кривично дело, дужан је да, поред предузимања радњи на које је овлашћен, о томе, без одлагања, ради даљег поступања, обавести руководиоца инспекције.
			Члан 17.
			Унутрашња контрола израђује и доставља у писаној форми руководиоцу инспекције шестомесечни и годишњи извештај о раду унутрашње контроле, најкасније до 30. јуна односно 31. децембра текуће године. 
			Извештај о раду унутрашње контроле садржи: број редовних и ванредних контрола, број контролисаних инспектора, најчешће уочене недостатке, предложене мере за њихово отклањање и поступање по предложеним мерама.
			Руководилац инспекције доставља шестомесечни и годишњи извештај о раду унутрашње контроле министру надлежном за послове здравља и Координационој комисији, најмање два пута годишње, као и на њихов захтев.
			Члан 18.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2019. године.
			Брoj 110-00-00057/2018-10
			У Бeoгрaду, 21. новембра 2018. године
			Mинистaр, 
			асс. др Златибор Лончар, с.р.
	

