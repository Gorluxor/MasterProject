


	
	Zakon


	
			Редакцијски пречишћен текст
			
			
			На основу члана 56. став 1. Закона о заштити природе ( „Службени гласник РС”, бр. 36/09, 88/09, 91/10 – исправка и 14/16) и члан 10. Уредбе о заштити специјалног резервата природе, „Карађорђево” („Службени гласник РС”, број 37/97), 
			Војна установа „Моровић” из Моровића доноси
			ПРАВИЛНИК 
			о унутрашњем реду и чуварској служби у Специјалном резервату природе „Карађорђево”
			"Службени гласник РС", бр. 94 од 7. децембра 2018, 
			99 од 18. децембра 2018.
			I. ОСНОВНЕ ОДРЕДБЕ
			Члан 1.
			Овим правилником регулишу се унутрашњи ред, организација, начин рада и опрема чуварске службе и основна правила организације противпожарне заштите Специјалног резервата природе „Карађорђево” (у даљем тексту: Резерват), у коме су установљени: режим заштите II степена који обухвата подручје „Букинског рита” површине 1.316,80 хектара у коме се издваја зона А као локус старих састојина очуване ритске шуме и гнежђења орла белорепана површине 858,15 хектара и режим заштите III степена који обухвата „Врањак и Гувниште” површине 1.638,52 хектара, утврђени чланом 35. Закона и чл. 4, 5. и 6. Уредбе о заштити Специјалног резервата природе „Карађорђево” (у даљем тексту: Уредба), односно ближе прописују правила из члана 56. став 4. Закона о заштити природе (у даљем тексту: Закон) 
			Члан 2.
			Одредбе овог правилника односе се на кориснике заштићеног подручја у смислу члана 4. тачка 37. Закона (у даљем тексту: Корисник), односно на лица која имају пребивалиште или боравиште на подручју Резервата, власнике земљишта и других непокретности, правна и физичка лица и предузетнике који коришћењем непокретности, природних вредности и добара и на други начин обављају делатност или врше послове на подручју Резервата, као и на посетиоце Резервата. 
			Посетилац Резервата је лице које из научних, образовних, рекреативних, туристичких, спортских и културних потреба и разлога борави на подручју Резервата краће од 15 дана, као и лице у транзиту кроз подручје Резервата (у даљем тексту: Посетилац).
			Члан 3.
			Управљање Резерватом Уредбом је поверено Војној установи „Моровић” из Моровића.
			Послове управљања непосредно врши погон „Карађорђево” из Карађорђева, (у даљем тексту: Управљач).
			Члан 4.
			Корисници и Посетиоци дужни су да се придржавају одредаба овог правилника, упутстава са информативних табли и других ознака, као и упутстава или налога чувара Резевата и других овлашћених лица управљача. 
			У планирању и предузимању радова и активности на подручју Резервата, Корисници и Посетиоци дужни су да поштују Закон, Уредбу, План и Програм управљања Резерватом.
			Члан 5.
			За коришћење Резервата и услуга Управљача, Корисник и Посетилац плаћају накнаду управљачу, сходно члану 70. Закона.
			Висину, начин обрачуна и наплате накнаде управљач прописује посебним актом, уз сагласност министра надлежног за послове заштите животне средине (у даљем тексту: Министар).
			Члан 6.
			Унутрашњи ред Резервата Управљач обезбеђује организовањем чуварске службе, сарадњом са локалним становништвом, јавним предузећима и другим привредним субјектима, установама и удружењима грађана, као и сарадњом са органима државне управе и локалне самоуправе.
			II. КРЕТАЊЕ И БОРАВАК ПОСЕТИЛАЦА
			Члан 7.
			Улазак у Резерват се започиње на видно обележеној граници резервата где се добијају информације о Резервату преко инфо табли.
			На подручју Резервата је забрањен приступ Посетилаца, без одобрења Управљача.
			Улазак у Резерват моторним возилом може се забранити или ограничити, у складу са посебним прописом, ако се ради о транспорту опасних материја.
			Управљач може краткотрајно заустављати моторна возила на уласку у Резерват уколико на јавном путу заснује улазну станицу у складу са чланом 68. ст. 3, 4. и 5. Закона.
			Начин заснивања и рада улазних станица Управљач ће прописати посебним актом, у складу са законом.
			Члан 8.
			Боравак у Резервату дозвољен је на обележеном простору у оквиру посебно уређених стаза и локалитета. 
			Забрањен је улазак односно приступ без одобрења Управљача и пратње чувара Резервата на површинама из члана 9. став 1. овог правилника као и на местима и објектима за које је Планом управљања Резервата одређен такав режим посете због потребе очувања дивље флоре, фауне и очувања, прихране и праћења дивљих животиња.
			Када се ради о хитној интервенцији у случају пожара, елементарне непогоде или удеса или наменском коришћењу постојећих шумских и других службених путева, одобрење или пратња из става 2. овог члана не мора се прибавити односно обезбедити, већ се те активности пријављују Управљачу.
			Члан 9.
			Површине, места и објекти из члана 8. овог правилника су нарочито:
			1) површине на којима је утврђен режим заштите II степена:
			– Подручје „Букинског рита”, површине 1316,80;
			– Зона А као локус старих састојина очуване ритске шуме, површине 858,15 ha;
			2) површине, места и објекти за реинтродукцију биљних и животињских врста и прихрану птица, посебно орла белорепана, црне роде и других животиња;
			3) простор око стабала дрвећа на којима се налазе гнезда значајних врста птица полупречника 50 метара, где се забрањује приступ у репродукционом периоду;
			Површине, места и објекте из става 1. овог члана Управљач ће означити на видљив и јасан начин.
			Члан 10.
			Дозвољено је коришћење чамаца и других пловила на моторни погон, за потребе чуварског надзора, научних истраживања и сл., као и коришћење чамаца на весла у едукативне сврхе и за рекреативни риболов којима располаже Управљач.
			Забрањена је употреба чамаца и других пловила, приватног власништва у Резервату.
			Члан 11.
			Кретање, заустављање и паркирање моторних возила односно возила на моторни погон на путевима и приступ одређеним местима и објектима на подручју Резервата забрањено је на шумским путевима под режимом II степена заштите, осим за возила на обављању радова у заштити, шумарству и ловству.
			О режиму саобраћаја из става 1. овог члана јавност и учесници у саобраћају обавештавају се на погодан начин, а деонице путева и места у Резервату на којима није дозвољено кретање, заустављање или паркирање моторних возила видно се обележавају.
			Члан 12.
			Камповање и логоровање је дозвољено на подручју Резервата на местима која је управљач одредио за ту сврху.
			Члан 13.
			Власници и Корисници земљишта и других непокретности дужни су да допусте приступ и пролаз чуварима и другим овлашћеним лицима Управљача у вршењу службених радњи, као и лицима која са одобрењем управљача обављају истраживачке и друге активности у Резервату.
			Забрањено је спречавање или ометање чувара и других овлашћених лица у вршењу радњи и активности из става 1. овог члана. 
			III. ЗАШТИТА ПРИРОДНИХ ВРЕДНОСТИ 
			Члан 14.
			Корисници и посетиоци дужни су да примењују мере заштите природних и других вредности и животне средине у складу са Законом, Уредбом и овим правилником, меродавним законима и прописима донетим на основу тих закона.
			Члан 15.
			Биљке и гљиве које живе у слободној природи на подручју Резервата а којима је Правилником о проглашењу и заштити строго заштићених и заштићених дивљих врста биљака, животиња и гљива („Службени гласник РС”, бр. 5/10 и 47/11) утврђен статус строго заштићених врста, није дозвољено сећи, кидати, ломити, чупати, сакупљати њихово семе и плодове, или их на други начин оштећивати и уништавати.
			Животиње које живе, повремено или сезонски бораве у слободној природи на подручју Резервата, а којима је Правилником о проглашењу и заштити строго заштићених и заштићених дивљих врста биљака животиња и гљива (у даљем тексту: Правилник о дивљим врстама), утврђен статус строго заштићених врста, није дозвољено растеривати, узнемиравати, хватати, убијати и рањавати, нехотично и намерно тровати, сакупљати јаја и друге развојне облике, уништавати и оштећивати гнезда и остала места и објекте на којима се те животиње размножавају, одгајају младунце, склањају, бораве и хране.
			Лице које на подручју Резервата нађе заштићену дивљу животињу утврђену Правилником о дивљим врстама, свој налаз без одлагања пријављује чувару или другом овлашћеном лицу управљача. 
			Лице из става 3. овог члана и Управљач могу се договорити да Управљач преузме даље обавезе у вези нађених примерака дивљих животиња сходно члану 93. Закона, односно обавести надлежно министарство или завод, о чему управљач саставља записник и води евиденцију. 
			Забрањено је поступање са строго заштићеним врстама дивљих биљака, животиња и гљива супротно одредбама ст. 1, 2. и 3. овог члана.
			Члан 16.
			Сакупљање заштићених врста дивље флоре и фауне, ради коришћења и стављања у промет на подручју Резервата, забрањено је, под условима утврђеним Уредбом.
			Члан 17.
			Врсте дивље флоре и фауне чије је коришћење и заштита регулисано прописима из области шумарства, пољопривреде, ловства и риболова могу се на подручју Резервата користити на начин и под условима из тих прописа.
			За приступ и боравак на местима у Резервату која су утврђена чланом 9. тачка 1), 2), 3) и овог правилника, ради коришћења дивље флоре и фауне у оквиру допуштених активности шумарства, пољопривреде, лова и риболова, потребно је прибавити одобрење управљача.
			Спортски риболов и ловни туризам су дозвољени у складу са риболовним односно ловним основама.
			Члан 18.
			Забрањено је остављати угинуле, заклане и убијене животиње, кланички отпад и месне прерађевине на подручју Резервата.
			Члан 19.
			На подручју Резервата забрањено је вршење свих делатности које мењају услове живота у биотопима, промена вегетације и сл.
			На подручју Резервата обавезни су контрола и сузбијање врста биљака и животиња које је надлежно министарство прогласило за инвазивне. 
			Забрањено је поступање са алохтоним и инвазивним врстама биљака и животиња супротно одредбама ст. 1 и 2. овог члана.
			Члан 20.
			Управљач ће на погодан начин јавно приказати и учинити доступним Корисницима и Посетиоцима спискове врста дивље флоре и фауне из чл. 15, 16. и 17. са информацијама од значаја за њихово препознавање, заштиту и режим коришћења.
			Члан 21.
			Забрањено је оштећивати и уништавати предмете и објекте који имају културно-историјску вредност, односно својство или статус евидентираног или утврђеног културног добра.
			Нису допуштени разградња и други видови оштећивања или уништавања објеката који представљају истакнуте примере народног градитељства.
			Није допуштено раскопавање места на којима су констатовани или основано претпостављени археолошки налази, нити њихово заузеће изградњом објеката и другим радовима.
			Управљач ће у сарадњи са надлежним институцијама за истраживање и заштиту културних добара, археолошког и етнографског блага сачинити попис предмета, објеката и места из ст. 1, 2. и 3. овог члана на подручју Резервата.
			Управљач ће на видан и погодан начин обележити објекте и места са културно-историјским вредностима на подручју Резервата.
			Забрањене су активности и радње из ст. 2. и 3. овог члана. 
			Члан 22.
			Делови геолошког и палеонтолошког наслеђа, као и биолошка документа која имају изузетан научни и културни значај, штите се као покретна заштићена природна документа 
			У складу са чланом 37. Закона, покретна природна документа могу бити:
			1) сви примерци холотипова, синтипова и генотипова фосила, као и типске врсте фосила; 
			2) сви појединачни минерали и/или кристали и минералне друзе на лежишту;
			3) сви холотипови и синтипови фосила, типске врсте фосила појединачних минерала и кристала;
			4) миколошке, ботаничке и зоолошке збирке, као и појединачни конзервирани препарати органских врста, њихови холотипови и синтипови.
			Забрањено је сакупљање и/или уништавање покретних природних докумената као и уништавање или оштећивање њихових налазишта.
			Члан 23.
			Забрањено је, сходно члану 99. Закона, узимати из природе геолошка и палеонтолошка документа односно фосиле, минерале и кристале, који су проглашени заштићеним природним добрима или се налазе на објекту геонаслеђа и заштићеном налазишту.
			Налазач геолошких и палеонтолошких докумената из става 1. овог члана која би могла представљати заштићену природну вредност, дужан је да исте пријави Министарству у року од осам дана од дана проналаска и предузме мере заштите од уништења, оштећивања или крађе. 
			Налазач и Управљач могу се споразумети да Управљач изврши пријаву и предузме мере из става 2. овог члана уместо налазача.
			Забрањено је, сходно члану 25. Закона, оштећивање, уништавање, изношење и присвајање примерака биљака и животиња, минерала, кристалних творевина, фосилних остатака и артефаката из пећина и крашких јама, растурање и изношење гуана, остављање отпадака, употреба материја којима се могу загадити воде, исписивање графита и ложење ватре у тим објектима.
			У циљу научног истраживања, заштите и уређења спелеолошких објеката може се допустити узимање и изношење предмета из ст. 1. и 3. овог члана, односно вршење мањих промена на деловима пећинских улаза и канала, у складу са чл. 97, 98. и 99. Закона и под условима и на начин који ће се утврдити актом Владе из члана 25. став 2. Закона, као и уз одобрење Управљача.
			Члан 24.
			Забрањено је обављати радове и друге активности којима се могу изазвати неповољне промене животне средине, односно загадити тле, вода и ваздух, стварати прекомерна бука и индуковати зрачење штетно по људе и живи свет, а сходно прописима који регулишу област заштите животне средине.
			У складу са чланом 57. Закона, за радове и активности односно пројекте са могућим значајним утицајем на животну средину спроводи се поступак процене утицаја на животну средину или се без израде студије процене утицаја поступа по акту о условима и мерама заштите природе који издаје Покрајински завод за заштиту природе (у даљем тексту: Завод).
			Носилац пројекта дужан је да планиране радове и активности из става 2. овог члана писмено пријави управљачу.
			IV. ОБАВЉАЊЕ ДЕЛАТНОСТИ И КОРИШЋЕЊЕ ПРИРОДНИХ РЕСУРСА
			Члан 25.
			Пољопривредна делатност, односно обрада земљишта и гајење ратарских и воћарских култура, крмног и индустријског биља, гајење стоке, живине и пчела и примарна прерада пољопривредних производа врши се у складу са прописима који регулишу област пољопривреде, ветерине, заштите биља и фито-санитарне заштите, Уредбом и овим правилником.
			Објекти за одлагање стајског и другог органског ђубрива морају задовољавати прописе и стандарде заштите животне средине и санитарне заштите изворишта за снабдевање водом за пиће.
			Забрањено је обављати пољопривредну делатност супротно одредбама овог члана. 
			Члан 26.
			Гајење, заштита и коришћење шума врши се у складу са Законом о шумама („Службени гласник РС”, бр. 30/10, 93/12 и 89/15), прописима донетим на основу тог закона, чл. 18. и 35. Закона, Уредбом и овим правилником.
			Газдовање шумама у државној својини спроводи се према плановима развоја шумских подручја, основама газдовања, годишњим плановима газдовања шумама и извођачким пројектима. 
			Газдовање шумама сопственика за које се не доносе основе газдовања врши се на основу програма газдовања и годишњих планова газдовања. 
			На подручју Резервата, Управљач је корисник шума у државној својини којима газдује у оквиру газдинске јединице: ГЈ „Мостонга – Букински рит”.
			Управљач обавештава Завод о донетим годишњим плановима газдовања шумама и пружа основне податке о обиму, динамици и просторној расподели планираних радова.
			Члан 27.
			На осталим површинама врши се одрживо газдовање шумама као добром од општег интереса у складу са добром шумарском праксом. Побољшање њиховог састава, здравственог стања и производне способности, омогућава заступљеност виших узгојних типова и већих дебљинских разреда и квалитет дрвета, очување разноврсности и изворности дрвећа, жбуња и осталих биљака у шумским састојинама, обезбеђује заштита шума и шумски ред и омогућава планска изградња и реконструкција шумарских објеката. 
			Обезбеђује се планска санитарна сеча стабала и узгојни радови за шумске састојине.
			Забрањено је подизање засада под еуро-америчким тополама у зони режима заштите II степена, у зони А сеча шуме уклањање палих стабала и чишћење подраста, дозвољена је примена селективних препарата код уништавања комараца.
			Члан 28.
			Коришћење, заштита и уређење вода и заштита од штетног дејства вода врше се на основу Закона о водама („Службени гласник РС”, бр. 30/10, 93/12), прописа донетих на основу тог закона, Закона о заштити и одрживом коришћењу рибљег фонда („Службени гласник РС”, број 128/14), Уредбе и овог правилника.
			Јавно предузеће за управљање водама „Војводинаводе” доноси планове и годишње програме управљања водама, води регистре заштићених области и катастре водних објеката на водним подручјима из става 2. овог члана.
			За каптирање извора и одвођење воде и друге хидротехничке радове на подручју Резервата, као и за радове на водном земљишту риболовних вода, осим водних аката потребно је прибавити акт о условима заштите природе који издаје Завод. 
			Члан 29.
			Планови управљања водама усклађују се са Уредбом и Планом управљања Резервата.
			Управљач и ЈП „Војводинаводе” сарађују у стварима од заједничког интереса за управљање Резерватом и водним подручјима, посебно на усклађивању докумената из става 1. овог члана.
			ЈП „Војводинаводе” ставља на увид податке из регистра заштићених области и катастра водних објеката и друге податке од интереса за заштиту и коришћење вода на подручју Резервата које води на основу законских овлашћења.
			V ЛОВ И РИБОЛОВ
			Члан 30.
			У границама Резервата је проглашено и установљено Рибарско подручје „Карађорђево”. Управљач је у исто време и корисник рибарског подручја којим газдује у складу са Законом о заштити и одрживом коришћењу рибљег фонда и доноси планове и годишње програме газдовања рибарским подручјем. 
			Планови и програми рибарства се усклађују са законом, прописима донетим на основу тог закона, чл. 18. и 35. Закона и Уредбом. 
			Управљач је корисник Рибарског подручја. 
			На површинама на којима је утврђен режим заштите II степена дозвољен је спортски риболов и ловни туризам који је у складу са риболовним и ловним основама. На површинама на којима је утврђен режим заштите III степена, дозвољава се лов у складу са Ловном основом за ловиште „Карађорђево”.
			Члан 31.
			На Рибарском подручју дозвољене су активности селективног, спортског и рекреативног риболова.
			На Рибарском подручју може се вршити риболов у научноистраживачке сврхе и санациони излов под условима утврђеним законом и програмом управљања Рибарског подручја, а на основу дозволе надлежног министарства.
			На Рибарском подручју могу се организовати такмичења у спортском риболову, у складу са законом и уз одобрење управљача и добијених услова Завода.
			У такмичењу није ограничен улов допуштених врста риба у погледу количине и дужине примерака.
			Риба уловљена на такмичењу после мерења се враћа у воду неозлеђена.
			Забрањено је ометање риболоваца буком или галамом од стране осталих риболоваца или других лица, или када се ради о јавном саобраћају и обављању нередовних и недопуштених делатности и активности.
			Члaн 32.
			На риболовним водама Рибарског подручја утврђују се режими риболова и период ловостаја у складу са прописима који уређују заштиту и одрживо коришћење рибљег фонда.
			Управљач може, на основу указане потребе и дозволе надлежног Министарства и у складу са програмом управљања Рибарским подручјем изменити односно проширити режим риболова и другачије одредити период ловостаја за одређене врсте риба.
			Управљач ће сваке године, после доношења годишњег програма управљања Рибарским подручјем, на подесан начин учинити доступним заинтересованим риболовцима режим риболова и период ловостаја за ту годину и друге информације од значаја за заштиту и коришћење риболовних вода.
			Члан 33.
			Управљач, у складу са Законом о заштити и одрживом коришћењу рибљег фонда, издаје односно дистрибуира/продаје годишње и доплатне (дневне) дозволе за рекреативни риболов.
			Висину накнаде, односно цена дозволе за спровођење риболова утврђује се Уредбом Владе Републике Србије.
			Новчана средства добијена из накнаде од дозвола за рекреативни риболов приход су Управљача.
			Управљач плаћа накнаду за коришћење Рибарског подручја у складу са законом.
			VI. СПОРТ, РЕКРЕАЦИЈА И ТУРИЗАМ 
			Члан 34.
			На подручју Резервата могу се организовати спортска такмичења и активности рекреације на води, риболову, бициклизму и другим областима уколико се тим активностима не оштећују или угрожавају природне вредности и квалитет животне средине.
			За такмичења из става 1. овог члана организатор прибавља одобрење Управљача и плаћа накнаду у складу са посебним актом који доноси управљач.
			Организатор је дужан да такмичење пријави Управљачу најмање 30 дана пре дана планираног за његов почетак.
			За планиране спортске активности код којих се основано претпоставља могућност утицаја на природне вредности Резервата и квалитет животне средине организатор, на основу обавештења Управљача прибавља услове заштите природе које издаје Завод.
			Забрањено је организовање такмичења без одобрења Управљача и противно условима датим у одобрењу.
			Члан 35.
			На подручју Резервата могу се обављати делатности туризма и рекреације у складу са Законом о туризму („Службени гласник РС”, бр. 36/09, 88/10, 99/11 – др. закон 93/12 и 84/15), прописима донетим на основу тог закона, Законом, Уредбом и овим правилником.
			Члан 36.
			Туристичке групе и појединци могу у пратњи чувара или другог овлашћеног лица Управљача посећивати и разгледати локалитете и површине на којима је утврђен режим заштите II и III степена, из образовних, рекреативних и општекултурних разлога и потреба.
			Управљач може за заинтересоване туристичке групе организовати обилазак других делова подручја Резервата. 
			Намераване посете односно обилазак из ст. 1. и 2. овог члана пријављују се Управљачу најмање три дана раније.
			Управљач ће израдити и донети програм презентације Резервата којим ће ближе уредити допуштен начин и места посећивања, истовремени број посетилаца на појединим местима и друга питања од значаја за разгледање Резервата и упознавање његових вредности, а посебно начин презентације вредности у оквиру активности екотуризма. 
			Члан 37.
			За обављање делатности туризма и угоститељства из чл. 35. и 36. овог правилника плаћа се накнада у складу са посебним актом управљача.
			VII. ИЗГРАДЊА ОБЈЕКАТА И УРЕЂЕЊЕ ПРОСТОРА
			Члан 38.
			Изградња објеката и уређење простора на подручју Резервата врши се у складу са Законом о планирању и изградњи („Службени гласник РС”, бр. 72/09, 81/09, 24/11, 121/12, 42/13 – одлука УС, 50/13 – одлука УС, 98/13 – одлука УС, 132/14 и 145/14), прописима донетим на основу тог закона, просторним планом подручја посебне намене Резервата („Службени гласник РС”, број 115/08), донетим урбанистичким плановима, Законом, Уредбом и овим правилником.
			На површинама на којима је утврђен режим заштите III степена дозвољава се изградња објеката у традиционалном стилу у циљу презентације основних вредности подручја.
			На површинама на којима је утврђен режим II степена забрањени су радови на изградњи објеката који нису у складу са заштитом Специјалног резервата природе „Карађорђево”. 
			Члан 39.
			Планиране радове на изградњи објеката и уређењу простора у III степену заштите, носилац радова односно инвеститор (у даљем тексту: Инвеститор) дужан је да писмено пријави Управљачу, сходну члану 57. став 5. Закона.
			Пријава из става 1. овог члана садржи основне податке о Инвеститору, врсти и обиму планираних радова, локацији и власништву на непокретностима.
			Управљач ће у року не дужем од 15 дана од дана подношења пријаве доставити Инвеститору писано обавештење о томе да ли су радови Законом и Уредбом дозвољени, са упутством шта даље треба да ради како би прибавио акт о условима заштите природе, локацијску и грађевинску дозволу.
			Управљач ће од Инвеститора тражити допуну пријаве уколико се на основу предочених података не може пружити меродавно и квалификовано обавештење.
			Инвеститор је дужан да један примерак пријаве пре почетка грађења објекта из члана 148. Закона о планирању и изградњи достави и Управљачу. Уз пријаву, у којој наводи планирану динамику радова, Инвеститор прилаже акт о условима заштите природе и грађевинску дозволу.
			За мање монтажне објекте привременог карактера на земљишту у јавној својини из члана 146. Закона о планирању и изградњи (киосци, летње и зимске баште, тезге и други покретни мобилијар, пловећа постројења, надстрешнице, спомен обележја и др.), чије постављање и уклањање обезбеђује и уређује локална самоуправа, потребна је сагласност Управљача.
			Забрањено је радове на изградњи објеката и уређењу простора изводити односно обављати без пријаве из става 5. овог члана, а монтажне објекте из става 6. постављати без сагласности Управљача.
			Члан 40.
			На основу одредби Закона о планирању и изградњи које се односе на објекте и радове за које се не издаје грађевинска дозвола и на основу акта којим Влада сходно члану 35. став 11. Закона ближе прописује режиме заштите, поступак и начин њиховог одређивања и објекте, радове и активности који су забрањени или ограничени, Управљач ће утврдити и на погодан начин објавити списак радова на изградњи објеката и уређењу простора које Инвеститор није дужан да пријави Управљачу.
			VIII. ОДРЖАВАЊЕ ЧИСТОЋЕ И УПРАВЉАЊЕ ОТПАДОМ
			Члан 41.
			Одржавање чистоће и управљање отпадом на подручју Резервата врши се у складу са Законом о управљању отпадом („Службени гласник РС”, бр. 36/09, 88/10 и 14/16), прописима донетим на основу тог закона, другим законима и прописима који се односе на отпадне материје, Уредбом и овим правилником. 
			На подручју заштитне зоне Резервата забрањено је: загађење вода, упуштање отпадних вода и неконтролисана употреба вештачких ђубрива, у складу са Уредбом. 
			На подручју Резервата на којем је утврђен режим заштите II степена, забрањује се изградња објеката за рециклажу и спаљивање отпада и образовање депонија, у складу са Законом.
			На подручју Резервата на којем је утврђен режим заштите III степена, забрањује се образовање депонија, у складу са Законом.
			Регионални и локални планови управљања отпадом усклађују се са Уредбом и Планом управљања Резервата.
			Члан 42.
			Свако је дужан да сакупља и одлаже отпатке које ствара, на местима која су посебно уређена односно опремљена и према потреби, обележена за те намене. 
			Управљач ће поставити одговарајуће ознаке, односно канте, обезбедити кесе за привремено одлагање чврстих отпадака које сами Посетиоци износе из Резервата до улазне капије, где су смештени контејнери. Управљач ће иницирати сарадњу са комуналним службама територијално надлежних јединица локалне самоуправе у области одржавања чистоће кроз организовано постављање и редовно пражњење контејнера за смеће у насељеним деловима подручја Резервата и местима окупљања већег броја Посетилаца. 
			Члан 43.
			Власници и Корисници непокретности дужни су да их одржавају у чистом и уредном стању.
			Корисници и сопственици шума дужни су да одржавају шумски ред у складу са прописима у области шумарства, укључујући и обавезу што краћег задржавања посечених стабала и огревног дрвета поред путева. 
			Обавезна је сеча трулог, престарелог и оштећеног дрвећа и жбуња и поткресивање грана и уклањање корова на земљишту у путном појасу и на шетачким стазама, на површинама за рекреацију и у кругу пристана за чамце, око осматрачница, инфо табли, надстрешница за одмор и сл.
			IX. ОБЕЛЕЖАВАЊЕ И ПОСТАВЉАЊЕ ОЗНАКА, ФОТОГРАФИСАЊЕ И СНИМАЊЕ ФИЛМОВА
			Члан 44.
			Управљач у року утврђеном Уредбом и на начин прописан одговарајућим подзаконским актом обележава Резерват као заштићено подручје таблама прописаног изгледа и садржаја које поставља на местима где јавни путеви улазе у Резерват, а границе Резервата обележава прописаним ознакама.
			Управљач у роковима утврђеним законом и на начин прописан одговарајућим подзаконским актом обележава границу Рибарског подручја и границе делова Рибарског подручја на којим је забрањен или ограничен риболов.
			Управљач одговарајућим таблама обележава места и објекте где је приступ и боравак забрањен или ограничен.
			Управљач поставља табле односно друге ознаке са информацијама о правилима унутрашњег реда и режиму риболова и заштите.
			Управљач поставља и друге табле и ознаке од значаја за спровођење режима заштите и презентацију вредности Резервата, као што су путокази, ксилотеке, ознаке шетачких стаза, места за одмор, рекреацију, ложење ватре, и др.
			Забрањено је оштећивање или уништавање и уклањање табли и натписа на таблама и других ознака из овог члана, као и њихово заклањање односно маскирање другим објектима.
			Члан 45.
			На подручју Резервата није допуштено постављање информативних табли са називима правних и физичких лица и рекламних и других паноа без одобрења Управљача.
			За постављање службених табли и других ознака које су утврђене прописима у области туризма, саобраћаја и јавних путева, шумарства, ловства, водопривреде и енергетике није потребно одобрење Управљача.
			За постављање и држање табли и паноа из става 1. овог члана Управљач може наплатити накнаду у складу са посебним актом.
			Члан 46.
			Фотографисање ретких врста, снимање звучних ефеката и филмског материјала на подручју Резервата дозвољено је.
			За радње из става 1. овог члана које се врше у комерцијалне сврхе потребно је прибавити сагласност Управљача и за њих се плаћа накнада на основу посебног акта који доноси Управљач.
			Ради прибављања сагласности из става 2. овог члана, организатор снимања односно заинтересовано лице пријављује планиране активности снимања Управљачу који је дужан да сагласност изда у року не дужем од 15 дана.
			За активности фотографисања и снимања заинтересовано лице ће према потреби и обавештењу Управљача прибавити акт о условима заштите природе које издаје Завод.
			Управљач може привремено или трајно ускратити сагласност уколико је индикован значајан неповољан утицај на природне вредности. 
			Физичко или правно лице које обавља или за чији рачун се обавља снимање фотографија, тонских и видеозаписа и филмова који се публикују односно приказују јавности, осим играних филмова, дужно је да један примерак снимљеног материјала достави управљачу.
			X. ИСТРАЖИВАЧКИ И ОБРАЗОВНИ РАД 
			Члан 47.
			На подручју Резервата могу се вршити научна и примењена истраживања и образовне активности у природи у складу са законима и прописима који уређују област научних и примењених истраживања и образовања и овим правилником.
			Истраживања и образовне активности из става 1. овог члана допуштено је обављати на начин да се не изазову значајне неповољне промене или униште природне вредности као и да се не загади животна средина.
			Члан 48.
			За истраживања која могу имати утицај на вредности и обележја Резервата и за која је у смислу члана 57. ст. 3. и 4. Закона неопходно прибавити акт о условима заштите природе, носилац истраживања прибавља сагласност Управљача.
			Да би прибавио сагласност из став 1. овог члана, носилац истраживања пријављује управљачу планиране истраживачке радове и активности. 
			Пријава истраживања садржи меродавне податке о врсти, циљу, садржају, локацији, времену трајања, методама, средствима, опреми и алатима, руководиоцу и учесницима истраживања. У пријави се могу навести и услуге односно помоћ која се тражи од Управљача.
			Уз пријаву истраживања прилаже се акт о условима заштите природе. 
			Уз пријаву истраживања, за чије извођење је прописана обавеза прибављања дозволе, прилаже се и дозвола надлежног министарства у складу са законом.
			Сагласност из става 1. овог члана, коју управљач издаје у року не дужем од седам дана од дана пријема пријаве, садржи упутство о примени услова и мера заштите природе и правила унутрашњег реда, посебне услове, ако их има, у вези места, времена и начина извођења радова, обезбеђења пратње чувара или другог лица, као и могућност и услове пружања тражених услуга. 
			Забрањено је истраживање из става 1. овог члана започети или изводити без прибављене сагласности Управљача.
			Члан 49.
			Управљач може у поступку издавања сагласности одредити друго време од оног које је наведено у пријави ако оцени да постоји ризик по природне вредности, безбедност и здравље људи, о чему обавештава подносиоца пријаве пре издавања сагласности.
			Управљач из разлога наведених у ставу 1. овог члана или непоштовања прописаних услова може писмено наложити прекид истраживачких радова и активности.
			Члан 50.
			О истраживањима у области шумарства, пољопривреде и педологије, хидрологије, климатологије и метеорологије, животне средине, туризма, саобраћаја, енергетике, просторног и урбанистичког планирања, демографије, културних добара и у другим областима за која се по правилу не прибавља сагласност управљача, потребно је да носилац истраживања благовремено писмено обавести управљача.
			Обавештење садржи исту врсту података као и пријава истраживања. 
			Управљач ће одмах, а најкасније у року од два дана пружити писмени одговор подносиоцу обавештења да је упознат са планираним истраживањима, могућностима пружања тражених услуга и помоћи, дати препоруке у вези поштовања правила унутрашњег реда и упутити подносиоца обавештења на евентуалну обавезу прибављање акта о условима заштите природе.
			Забрањено је истраживања из става 1. овог члана започети или изводити уколико се о њима не обавести управљач.
			Члан 51.
			Образовне активности на подручју Резервата, као што су школа у природи, теренска настава и семинари и стручне екскурзије потребно је благовремено писмено пријавити управљачу.
			Активности из става 1. овог члана не могу започети пре него што управљач потврди пријем пријаве тих активности. Пријава намераваних образовних активности мора садржати релевантне податке о врсти, циљу, садржају, времену трајања, организатору и броју учесника. У пријави се могу навести и услуге односно помоћ која се очекује од управљача.
			Управљач ће одмах, а најкасније у року од два дана писмено потврдити пријем пријаве образовних активности и обавестити подносиоца пријаве о посебним условима заштите природе и животне средине приликом обављања активности, ако их има, као и о могућностима и условима пружања тражених услуга или помоћи.
			Члан 52.
			У року од 15 дана по завршетку теренских истраживачких радова и образовних активности, носилац истраживања односно организатор образовних активности дужан је да Управљачу достави кратак извештај о току и главним резултатима спроведених истраживања и образовних активности.
			О завршетку елабората односно публиковању резултата о извршеним истраживањима носилац истраживања дужан ја да обавести Управљача у року од 15 дана као и да тај елаборат или публиковани рад достави Управљачу.
			Ономе ко благовремено не поднесе извештај из става 1. односно не достави обавештење и елаборат или рад из става 2. овог члана, Управљач може ускратити сагласност за наредна истраживања односно обавештење и услуге за обављање образовних активности.
			XI. ЧУВАРСКА СЛУЖБА
			Члан 53.
			Спровођење правила унутрашњег реда 
			обезбеђује и непосредни надзор на подручју Резервата врши чуварска 
			служба.
			Чуварска служба овог резервата је у оквиру 
			ВУ „Моровић” Одсека за ловство, шумарство и рибарство Групе за 
			шумарство „Карађорђево” са седиштем у Карађорђеву. Координацију 
			послова чуварске службе Резервата врши референт за заштићено 
			подручје из Групе за шумарство „Карађорђево”. Чуварску службу чине 
			односно послове чуварске службе у својству лица са законским 
			овлашћењима и обавезама непосредно обављају чувари, а организационе 
			послове и надзор над радом чувара и управљањем Резерватом врше 
			референт за заштићено подручје и начелник Групе за шумарство 
			„Карађорђево”. 
			Чувар је за свој посао у чуварској служби 
			непосредно одговоран референту за заштићено подручје и начелнику 
			Групе за шумарство „Карађорђево”.
			Број чувара и опис конкретних послова које 
			је чувар дужан обављати утврђен је Допуном Упутства о унутрашњој 
			организацији и раду ВУ „Моровић”, као и појединачним актима тј. 
			наређењима у складу са законом.
			*Службени гласник РС, број 99/2018
			Члан 54.
			За време службе, чувар носи службену одећу односно униформу чувара у заштићеним подручјима проглашеним актом владе на којој је знак Резервата, знак заштите природе и знак ВУ „Моровић” и индетификациону плочицу у складу са правилником о службеној одећи чувара заштићеног подручја („Службени гласник РС”, бр. 117/14 и 93/15).
			Члан 55. 
			Чувар има статус службеног лица, за време службе, наоружан је службеним оружјем у складу са прописом којим се уређује држање и ношење оружја.
			Врсту, услове и правила ношења и употребе и начин чувања оружја утврђује Управљач у складу са законом.
			Члан 56.
			Чувари поседују службену легитимацију којом доказује идентитет, статус службеног лица и овлашћења у складу са Законом и Правилником о обрасцу службене легитимације чувара заштићеног подручја („Службени гласник РС”, бр. 117/14 и 97/15). 
			Чувар је дужан да у вршењу одговарајућих службених радњи претходно покаже службену легитимацију. 
			Службену легитимацију чувару издаје Управљач на обрасцу који прописује надлежни министар.
			О издатим легитимацијама управљач води евиденцију.
			Чувар који је престао да врши чуварску службу, дужан је да службену легитимацију у року од три дана од дана престанка службе врати Управљачу, коју ће Управљач одмах поништити и ту чињеницу унети у евиденцију из става 4. овог члана.
			У случају губитка или нестанка службене легитимације чувар је дужан да о овоме одмах обавести Управљача.
			Изгубљена или нестала легитимација оглашава се неважећом у „Службеном гласнику Републике Србије” и брише се из евиденције о издатим легитимацијама, а чувару се издаје нова легитимација.
			Члан 57.
			Рад чуварске службе организује се на терену тако што чувар врши непосредни надзор и контролише спровођење правила унутрашњег реда на једном чуварском рејону.
			Чуварски рејон у смислу овог правилника, чини део газдинске јединице и простор изван државне шуме у окружењу или непосредном суседству који представља компактну целину у погледу конфигурације терена и могућности надгледања.
			Чувар је одговоран за унутрашњи ред у рејону за који је задужен и свакодневно врши обилазак делова рејона или рејон у целости. Чувар има право и обавезу да изврши потребну службену радњу у било ком чуварском рејону на подручју Резервата.
			Рад чувара повремено и по потреби организује се у пару или са више чувара истовремено, кроз рад у сменама или дежурства, патролни обилазак и стационарне контроле или комбиновањем напред наведених метода, односно другом применом теренског рада.
			Управљач ће посебним актом утврдити и на погодан начин објавити чуварске рејоне, са њиховим називима, површинама, именима чувара и одговарајућим графичким приказом.
			Члан 58.
			У вршењу чуварске службе, дужност чувара је да:
			1) прати односно надгледа кретање и активности посетилаца и других корисника, посебно:
			– градњу, реконструкцију и доградњу објеката, транспорт грађевинског материјала и друге радове који се у складу са законом сматрају изградњом објеката;
			– коришћење минералних сировина, односно камена, шљунка, песка, дробине, земље и тресета;
			– коришћење шума, односно сечу, крчење, кресање и паљење дрвећа, извлачење;
			одлагање и транспорт дрвних сортимената, сакупљање семена и др.;
			– лов, гајење и коришћење дивљачи;
			– риболов; 
			– употребу моторних возила и пловила;
			– постављање објеката на води и монтажних и привремених објеката; 
			– улазак у зоне, места и објекте у којима је посета забрањена или ограничена; 
			– ложење ватре на отвореном и примену правила и мера заштите од пожара; 
			– организацију и одвијање спортских такмичења и других манифестација;
			– одлагање отпада;
			2) прати стање биљних и животињских врста и других вредности Резервата и води евиденцију о њима;
			3) пружа помоћ и сарађује са локалним становништвом и другим носиоцима стварних права на непокретностима у циљу заштите природе, решавању имовинско-правних односа и накнади штете услед ускраћивања или ограничавања права коришћења и примене мера заштите;
			4) пружа податке, помоћ и услуге Посетиоцима при обиласку и разгледању Резервата;
			5) прати и пружа друге потребне услуге организаторима и учесницима научних и других истраживања и образовних активности;
			6) сарађује са Корисницима заштићеног подручја и привредним субјектима, посебно у области пољопривреде, водопривреде, енергетике и туризма;
			7) сарађује са надлежним инспектором и обавештава о стварима из његове надлежности; 
			8) сарађује се органом унутрашњих послова и према указаној потреби тражи његову помоћ;
			9) саставља записник, обавештава Руководиоца резервата и обавља друге овде неспоменуте послове, у складу са законом и актом Управљача;
			10) обавештава други надлежни орган о извршењу забрањених односно противправних радњи које су регулисане прописима из надлежности тог органа и о њиховим извршиоцима уколико су познати.
			Члан 59.
			Када чувар утврди или основано претпостави да је Посетилац, односно Корисник заштићеног подручја учинио радњу супротно правилима унутрашњег реда или мерама заштите природе прописаним у складу са законом, овлашћен је да: 
			1) легитимише лице затечено у вршењу недозвољених радњи, а лице затечено без личних исправа чији му идентитет није познат, приведе надлежном органу унутрашњих послова; 
			2) затражи да му лице предочи/покаже сагласност, дозволу, одобрење, пријаву радова, улазницу или други документ којим доказује статус Корисника односно Посетиоца и неко од права у вези радова и активности које обавља;
			3) изврши преглед свих врста возила, пловних објеката и товара; 
			4) изврши сваки преглед, осим станова и других просторија за чији је преглед потребан судски налог, а посебно преглед:
			– пртљага и личних ствари;
			– улова и средстава за лов и риболов;
			– алата и средстава за сакупљање биљака и животиња;
			5) привремено одузме предмете и средства којима је извршен прекршај или кривично дело и предмете који су настали или прибављени извршењем таквог дела, укључујући делове и примерке живог и неживог света, као и да ове предмете, без одлагања, преда управљачу заштићеног подручја ради чувања;
			6) затражи успостављање претходног стања, односно нареди мере за спречавање и уклањање штетних последица, а посебно:
			– привремено забрани радове и активности које се обављају без прописаних сагласности или одобрења, као што су научна и друга истраживања, образовне и спортске активности и сл.;
			– забрани на лицу места радове и активности које се обављају противно одредбама овог правилника и правилима противпожарне заштите;
			– нареди пуштање на слободу односно враћање у природу здравих и неповређених примерака животиња уколико је то за њих безбедно. 
			Члан 60.
			Када утврди радњу учињену супротно правилима унутрашњег реда или мерама заштите природе прописаним у складу са законом, чувар саставља записник.
			Садржај записника или опис који се уноси у записник је саопштавање оног што је затечено, нађено, утврђено или на други начин прибављено и констатовано.
			У садржај се обавезно уносе:
			– подаци о извршиоцима недозвољене радњи, а ако је извршилац непознат то се констатује уз основану претпоставку о могућем извршиоцу;
			– начин и време извршења радње, средства и алати којима је радња извршена;
			– подаци о сведоцима и другим расположивим доказима ако постоје;
			– настала штета, документована што прецизнијим подацима и по могућству фотографијом;
			– подаци о одузетим предметима и средствима из тачке 5) члана 59. овог правилника.
			Записник је састављен у оноликом броју примерака колико захтева конкретна ситуација, а ако је контроли присутна нека друга заинтересована страна, један примерак записника уручује се и њој.
			Управљач ће прописати образац записника из овог члана. 
			Члан 61.
			О привремено одузетим предметима из члана 59. овог правилника, чувар издаје потврду са тачним подацима о врсти и количини.
			Управљач обезбеђује услове за одржавање и чување привремено одузетих предмета, и предузима радње за даље поступање за примерцима одузетих и нађених животињских или биљних врста, минерала, кристалних творевина, фосилних остатака и артефаката, укључујући њихово збрињавање док се ствар не реши.
			О привремено одузетим предметима управљач води евиденцију са подацима о врсти количини, разлогу привременог одузимања, лицу коме су предмети привремено одузети и чувару који је предмете привремено одузео.
			Члан 62.
			Чувар у вршењу службе поступа стручно, ауторитативно и одговорно, у складу са овлашћењима која има, водећи посебно рачуна о угледу Управљача.
			Чувар води дневник, односно евиденцију дневних активности, чији садржај прописује Управљач.
			Члан 63.
			Чувар полаже стручни испит у складу са програмом који прописује надлежни министар.
			Управљач сам организује или на други начин обезбеђује обуку, стручно усавршавање и проверу знања и вештина чувара.
			Члан 64.
			Чувар је опремљен и радном одећом, средствима везе и превоза, потребним апаратима и инструментима и алатом, у складу са посебним актом управљача.
			Члан 65.
			На основу записника и обавештења чувара о учињеној забрањеној односно противправној радњи, управљач сходно стеченим околностима, врсти дела и статусу починиоца подноси одговарајућу пријаву или захтев за покретање прекршајног поступка.
			XII. ПРОТИВПОЖАРНА ЗАШТИТА
			Члан 66.
			На подручју Резервата планирају се и спроводе мере заштите од пожара у складу са Законом о заштити од пожара („Службени гласник РС”, бр. 111/09 и 20/15), Законом о шумама и прописима донетим на основу тих закона, планом управљања Резервата и плановима заштите од пожара.
			Управљач доноси план заштите од пожара за подручје Резервата сходно члану 47. Закона о заштити од пожара и одредбама Уредбе о разврставању објеката, делатности и земљишта у категорије угрожености од пожара („Службени гласник РС”, број 76/10).
			ВУ „Моровић” у складу са Законом о шумама доноси планове заштите шума од пожара за шумско подручје којем припада подручје Резервата.
			Планом и програмом управљања Резервата утврђују се приоритетни односно годишњи оперативни задаци противпожарне заштите.
			Управљач ће на погодан начин објавити односно јавно истакнути изводе из планова заштите од пожара, са основним правилима противпожарне заштите и поставити одговарајуће ознаке на терену. 
			XIII. ПРЕЛАЗНЕ И ЗАВРШНЕ ОДРЕДБЕ
			Члан 67.
			Надзор над применом овог правилника врши надлежно министарство. 
			Члан 68.
			Управљач ће најкасније у року од шест месеци од дана ступања на снагу овог правилника донети акта предвиђена овим правилником.
			Члан 69.
			Управљач ће извод из овог правилника, са основним правилима унутрашњег реда и забрањеним радњама/активностима истакнути на погодан и видан начин у насељима, туристичким центрима и локалитетима, објектима и на другим местима бројнијег окупљања и чешћег проласка посетилаца и корисника.
			Члан 70.
			Овај правилник ступа на снагу осмог дана од дана објављивања у „Службеном гласнику Републике Србије”, уз претходно прибављену сагласност надлежног Министарства. Даном ступања на снагу овог правилника престаје да важи Правилник о унутрашњем реду и чуварској служби у Специјалном резервату природе „Карађорђево” донет 23. децембра 2013. године под бројем 5990-18.
			Број 11468-18
			Заменик директора,
			Мирослав Благојевић, с.р. 
	

