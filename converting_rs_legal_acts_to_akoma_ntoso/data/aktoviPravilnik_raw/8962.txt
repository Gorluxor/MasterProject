


На основу члана 6. став 1. тачка 4) Закона о телекомуникацијама
(„Службени гласник РС”, бр. 44/03, 36/06 и 50/09 – УС),

Министар за телекомуникације и информационо друштво доноси




ПРАВИЛНИК


о броју и периоду на који се издаје
Лиценца за јавне фиксне телекомуникационе мреже и услуге, као и о минималним условима
за издавање Лиценце и најмањем износу једнократне накнаде за издавање
Лиценце

„Службени гласник РС“, број 87 од
23. октобра 2009.



I. ОСНОВНЕ ОДРЕДБЕ

Предмет правилника

Члан 1.

Овим правилником прописују се број и период на који се
издаје лиценца за јавне фиксне телекомуникационе мреже и услуге (у даљем тексту:
Лиценца), као и минимални услови за издавање Лиценце и најмањи износ једнократне
накнаде која се плаћа приликом издавања Лиценце.

Дефиниције

Члан 2.

Поједини изрази који се употребљавају у овом правилнику
имају следеће значење:

1) уговор о интерконекцији јесте уговор између два
јавна телекомуникациона оператора којим се, на недискриминаторним основима, утврђују
услови за физичко или логично међусобно повезивање телекомуникационих мрежа, ради
омогућавања корисницима једне мреже комуникације са корисницима друге мреже, односно
приступ услугама других телекомуникационих оператора;

2) оператор са значајним тржишним уделом (у даљем
тексту: оператор са ЗТУ) јесте оператор јавне фиксне телефонске мреже који је, сагласно
закону, одређен од Републичке агенције за телекомуникације (у даљем тексту: Агенција)
за оператора са значајним тржишним уделом;

3) локална петља (local loop) јесте ресурс јавне
фиксне телефонске мреже који повезује терминалну тачку у просторијама корисника
са прикључком на главном разделнику (локалне централе или удаљеног претплатничког
степена) или на неком другом одговарајућем делу јавне фиксне телефонске мреже;

4) рашчлањени приступ локалној петљи 
(unbundled 
access to the local loop) 
јесте потпуно или заједничко коришћење локалне петље оператора
са ЗТУ од стране другог јавног телекомуникационог оператора, ради пружања појединачних
(рашчлањених) јавних телекомуникационих услуга крајњим корисницима, при чему не
долази до промене власништва над локалном петљом;

5) потпуни рашчлањени приступ локалној петљи (full 
unbundled access to the local loop) јесте коришћење пуног фреквенцијског опсега локалне
петље оператора са ЗТУ од стране другог јавног телекомуникационог оператора, ради
пружања појединачних (рашчлањених) јавних телекомуникационих услуга крајњим корисницима;

6) заједнички рашчлањени приступ локалној петљи (shared 
unbundled access to the local loop) јесте коришћење неговорног фреквенцијског
опсега локалне петље оператора са ЗТУ од стране другог јавног телекомуникационог
оператора, ради пружања појединачних (рашчлањених) јавних телекомуникационих услуга
крајњим корисницима;

7) колокација јесте пружање услуге закупа простора
и техничких капацитета оператора са ЗТУ (укључујући приступ објектима, кабловској
инфраструктури и разводним ормарима, телекомуникационој канализацији, антенским
стубовима и другим инфраструктурним капацитетима), који су потребни за одговарајући
смештај и повезивање опреме јавног телекомуникационог оператора, ради пружања јавних
телекомуникационих услуга крајњим корисницима;

8) транспортни капацитети јесу ресурси јавне фиксне
телефонске мреже намењени преносу сигнала између локација са којих се пружају услуге
крајњим корисницима.

Број лиценци

Члан 3.

За јавне фиксне телекомуникационе мреже и услуге издаје
се 1 (једна) Лиценца за територију Републике Србије, као и одговарајући бројеви
из постојећег Плана нумерације Републике Србије за телекомуникационе мреже („Службени
гласник РС”, бр. 57/08 и 77/08).

Одлука о избору најповољније понуде за доделу Лиценце из
става 1. овог члана доноси се по окончању поступка јавног надметања, у складу са
законом и општим актима Агенције.

Период на који се издаје лиценца

Члан 4.

Лиценца се издаје на период од десет година од дана издавања,
уз могућност продужења периода важења Лиценце за наредних десет година, у складу
са важећим прописима.

II. МИНИМАЛНИ УСЛОВИ ЗА ИЗДАВАЊЕ
ЛИЦЕНЦЕ

Врсте услуга

Члан 5.

Лиценца се издаје за пружање јавних фиксних телекомуникационих
услуга коришћењем јавне фиксне телефонске мреже на територији Републике Србије,
у складу са уговором о интерконекцији са другим јавним телекомуникационим операторима,
важећим прописима, националним, европским (ETSI) и међународним стандардима, ITU
препорукама и другим техничким условима.

Минимални обим услуга, као услов за издавање Лиценце, обухвата:

1) јавну говорну услугу у складу са стандардом 
ETSI EG
201 769-1 и препоруком ITU-Т G.114;

2) бесплатно позивање хитних служби;

3) електронски именик претплатничких бројева;

4) друге услуге у складу са законом и одговарајућим општим
актима Агенције.

Пружање услуга из ст. 1. и 2. овог члана обезбеђује се
давањем подршке од стране оператора са ЗТУ, која се односи на:

1) рашчлањени приступ локалној петљи (потпуни рашчлањени
приступ и заједнички рашчлањени приступ);

2) колокацију;

3) приступ информационим системима и базама података за
потребе оперативне подршке приступу рашчлањеној локалној петљи и пратећим капацитетима;

4) коришћење транспортних капацитета.

Почетак пружања услуга

Члан 6. 


Комерцијално пружање услуга из члана 5. овог правилника
мора започети у року од годину дана од дана издавања Лиценце.

Технички захтеви

Члан 7.

Технички услови за издавање Лиценце обухватају набавку
и коришћење телекомуникационих средстава и терминалних уређаја који су одобрени,
односно за која је на други прописан начин утврђено да задовољавају одговарајуће
стандарде, сагласно одредбама Закона.

III. НАЈМАЊИ ИЗНОС ЈЕДНОКРАТНЕ НАКНАДЕ
ЗА ИЗДАВАЊЕ ЛИЦЕНЦЕ

Члан 8.

Најмањи (почетни) износ једнократне накнаде за издавање
Лиценце утврђује се на нивоу највише понуђене цене у оквиру понуда достављених у
поступку јавног надметања.

Уколико у поступку јавног надметања достигнута цена буде
неуобичајено ниска за овакву врсту лиценце, поступак ће бити обустављен. 


IV. ЗАВРШНА ОДРЕДБА

Члан 9.

Овај правилник ступа на снагу наредног дана од дана објављивања
у „Службеном гласнику Републике Србије”.



Број
110-00-49/2009-01

У Београду, 22. октобра
2009. године

Министар,

мр 
Јасна Матић, с.р.

