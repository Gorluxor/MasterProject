


	
	Zakon


	
			На основу члана 18. став 3. Закона о играма на срећу („Службени гласник РС”, бр. 88/11, 93/12 – др. закон, 30/18 и 95/18),
			Министар за рад, запошљавањe, борачка и социјална питања доноси
			ПРАВИЛНИК 
			о расподели средстава за финансирање установа социјалне заштите
			"Службени гласник РС", број 15 од 8. марта 2019.
			Садржина Правилника 
			Члан 1.
			Овим правилником ближе се уређује начин и критеријуми за расподелу средстава наменских примања буџета намењених за финансирање установа социјалне заштите.
			Члан 2.
			Наменска примања буџета из члана 1. овог правилника воде се одвојено у оквиру главне књиге трезора на повезаним евиденционим контима – буџетском фонду за финансирање установа социјалне заштите, у складу са законом.
			Критеријуми и начин расподеле средстава за финансирање установа социјалне заштите
			Члан 3.
			Расподела средстава за финансирање установа социјалне заштите врши се на основу исказаних потреба установа социјалне заштите, у складу са законом, према следећим наменама:
			1. Инвестициона улагања у објекте и опрему установа социјалне заштите и инвестиционо одржавање објеката неопходно за функционисање установе;
			2. Текуће одржавање објеката и опремање установа социјалне заштите, уколико се средства за те намене не могу обезбедити из средстава намењених за материјалне трошкове, а битно је угрожено функционисање установе;
			3. Плаћање дуговања према јавним предузећима (комуналне услуге, грејање, струја, телефони и др.) уколико се та средства не могу обезбедити из средстава намењених за материјалне трошкове, а неплаћање дуга битно угрожава функционисање установе;
			4. Ванредни, повремени трошкови установа социјалне заштите на основу судских и административних поступака, одлука суда или надлежних државних органа, органа локалне самоуправе (казне, судске и административне таксе, трошкови вештачења у поступцима које центри за социјални рад воде у складу са законом, извршна судска решења према трећим лицима, накнаде зарада за запослене које су по судској одлуци враћени на посао, накнаде за одузето земљиште, трошкови легализације објеката и др.);
			5. Повећани трошкови функционисања установа у реализацији реформских пројеката као и трошкови реализације пројеката које спроводи установа на основу сагласности овог министарства (пројекти везани за едукацију запослених, радно оспособљавање и рехабилитацију корисника, подршка кориснику у процесу изласка из установе и осамостаљивања, обезбеђење летовања корисника и др.);
			6. Покривање дефицита установа социјалне заштите ако Министарство, на основу анализе установе, утврди да је дефицит настао због објективних тешкоћа у пословању, а губици би угрозили нормално функционисање установе у текућем периоду;
			7. Накнаде за лица која су ангажована услед објективних околности у установама социјалне заштите, уколико се по другом основу средства за те намене не могу обезбедити;
			8. Обезбеђивање једнократне помоћи установама социјалне заштите у поступку трансформације установе у складу са Стратегијом развоја социјалне заштите;
			9. Финансирање јубиларних награда за запослене у центрима за социјални рад, уколико се по другом основу средства за те намене не могу обезбедити;
			10. Обезбеђивање новогодишњих пакетића за децу у установама социјалне заштите и децу на породичном смештају;
			11. Финансирање рада лекарске комисије у вези са остваривањем права из социјалне заштите.
			Расподела средстава врши  се сагласно приоритетима битним за функционисање установа, са циљем обезбеђивања једнаког положаја установа социјалне заштите у коришћењу ових средстава.
			Престанак важења ранијих прописа
			Члан 4. 
			Даном ступања на снагу овог правилника престају да важе одредбе члана 1. које се односе на финансирање установа социјалне заштите и члана 6. Правилника о расподели средстава за програме заштите и унапређења положаја особа са инвалидитетом и за финансирање установа социјалне заштите („Службени гласник РС”, бр. 109/12 и 10/18).
			Ступање на снагу
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 401-01-359/2019-05
			У Београду, 4. марта 2019. године
			Министар,
			Зоран Ђорђевић, с.р.
	

