


	
	Zakon


	
			На основу члана 17. Закона о царинској служби („Службени гласник РС”, број 95/18), на предлог директора Управе царина, 
			Mинистар финансија доноси
			ПРАВИЛНИК
			o царинским обележјима 
			"Службени гласник РС", број 48 од 5. јула 2019.
			Члан 1.
			Овим правилником прописују се врста и тип царинских обележја и начин њихове употребе.
			Члан 2.
			Царинска обележја јесу царинска пломба, електронски локатор ГПС, отисци царинског жига или царинског печата и налепница.
			Ако се на царинску робу не могу ставити царинска обележја из става 1. овог члана, царинско обележје јесте и опис робе (прецизан опис робе из декларације за поступак транзита робе или приложених исправа, на основу којег је могуће лако утврдити истоветност као и количину и врсту робе) оверен од стране царинског органа.
			Члан 3.
			Царинска пломба, састоји се од дела израђеног од металног лима (тело пломбе) чије димензије нису мање од 25 mm (дужина) x 12 mm (ширина), као и галванизоване (нерђајуће) челичне жице или сајле чији пречник није мањи од 1,5 mm, односно металне траке чија ширина није мања од 10 mm, која је причвршћена у тело пломбе и чија дужина изван тела пломбе износи најмање 260 mm. У тело царинске пломбе уграђен је механизам који обезбеђује висок степен сигурности брављења жице, сајле или траке која је саставни део царинске пломбе.
			Члан 4.
			Електронски локатор је ГПС уређај са интегрисаним приступом мрежи мобилне телефоније (минимално ГПРС типа) у кућишту за електронско обезбеђење товарног простора, са омчом која спречава неовлашћено отварање товарног простора. 
			Електронски локатор омогућава безконтактну идентификацију и аутоматско праћење транспорта робе и/или превозних средстава приликом увоза, извоза и транзита на царинском подручју Републике Србије. 
			Сваки електронски локатор има јединствени идентификациони број. 
			Тело електронског локатора може бити у различитим бојама и мора да има утиснут назив: „Управа царина РС”, који се не може избрисати уобичајеним руковањем. 
			Електронски локатор употребљава се помоћу софтвера. 
			Софтвер обједињује рад свих електронских локатора и оператора у систему, прикупља, обрађује, архивира и доставља податке о локацији, положају, врсти и количини робе која се прати и о траси пута којом се роба креће и креира тражене извештаје. 
			Софтвер се инсталира на рачунаре Управе царина. 
			Електронски локатор мора да испуњава следећа својства:
			1) oблик и димензије електронског локатора варирају зависно од начина њиховог стављања, с тим да димензије морају да буду такве да осигурају лако очитавање идентификационих ознака и лако забрављивање товарног простора; 
			2) материјал од ког је израђен локатор мора да буде отпоран на ломљење и да спречава неопажено фалсификовање; 
			3) електронски локатор мора да има најмање следеће карактеристике: 
			(1) да је отпоран за редовну употребу, 
			(2) да се лако проверава и препознаје, 
			(3) да је израђен тако да било које ломљење или уклањање оставља трагове видљиве голим оком, 
			(4) да има уписане идентификационе ознаке, 
			(5) да је направљен за вишеструку употребу, на начин који ће дозволити да се код сваког поновног коришћења може уписати јединствена идентификациона ознака, 
			(6) да обезбеди праћење целокупног транспорта робе и/или превозних средстава на царинском подручју Републике Србије.
			Члан 5.
			Електронски локатор поставља се искључиво на друмско превозно средство којим се врши превоз робе. 
			Роба која се превози у поступку транзита не може се пустити у транзитни поступак док није осигурана њена истоветност, стога је обавеза полазне царинарнице да, пре пуштања робе у транзитни поступак, на превозно средство постави електронски локатор.
			Када се транзитни поступак спроводи на основу Конвенције о заједничком транзитном поступку и ТИР Конвенције, поред царинских обележја из члана 3. овог правилника (пломба), на превозно средство поставља се и електронски локатор.  
			Електронски локатор поставља се на друмска превозна средства у поједностављеном поступку овлашћеног пошиљаоца робе у транзиту и у поједностављеном поступку овлашћеног примаоца робе у транзиту.   
			Електронски локатор поставља и скида искључиво овлашћени царински службеник, у време предвиђено за обављање редовних царинских формалности. 
			Електронски локатор поставља се тако да неовлашћеним лицима спречава приступ простору у коме је смештена роба и да омогућава приступ ГПС сигналима и сигналима мреже мобилне телефоније.
			Електронски локатор неће се постављати на друмска превозна средства у поједностављеном поступку при увозу робе, као ни на друмска превозна средства у поједностављеном поступку при извозу робе (кућно царињење).   
			Члан 6.
			Очитавање електронског локатора врши се ручним уређајем било где на терену, и то: 
			1) обавезно – приликом монтаже на и демонтаже са превозног средства од стране царинског службеника, с тим да се мора идентификовати и забележити у систему; 
			2) повремено – од стране другог овлашћеног царинског службеника. 
			Очитавањем електронског локатора добија се извештај о садржини пошиљке претходно унете у систем, статусу електронског локатора (исправно, неисправно) и времену последњег емитовања сигнала електронског локатора у систему. 
			Електронски локатор треба да омогући:
			1) праћење робе у транзиту између улазне и излазне граничне царинарнице;  
			2) праћење робе која се извози од полазне до излазне царинарнице; 
			3) праћење робе која се увози од улазне до одредишне царинарнице.
			Члан 7.
			Царински жиг је жиг за восак или суви жиг.
			Жиг за восак је од месинга, округлог облика, пречника 35 mm.
			Суви жиг је од челика, округлог облика, пречника 35 mm.
			На царинском жигу уписан је назив: „Управа царина Републике Србије” и испод њега назив надлежне организационе јединице царинског органа.
			Члан 8.
			Царински печат је округлог облика, израђује се од гуме, метала или другог одговарајућег материјала, пречник печата је 32 mm, а за царинарнице у којима се текст исписује на српском језику и језику националних мањина пречник печата је од 40–60 mm. У средини печата је грб Републике Србије.
			Текст на печату исписан је око грба Републике Србије у концентричним круговима, ћириличним писмом – штампаним словима, а у царинарницама и језиком националних мањина који су у службеној употреби.
			У спољном кругу печата исписује се назив „РЕПУБЛИКА СРБИЈА”, у првом следећем унутрашњем кругу исписује се назив органа „МИНИСТАРСТВО ФИНАНСИЈА – УПРАВА ЦАРИНА”. 
			Члан 9.
			Царинским обележјем, као средством за идентификацију робе, обезбеђује се истоветност робе од њеног приспећа на царинско подручје до окончања националног транзитног поступка, односно од окончања поступка извозног царињења до напуштања царинског подручја. 
			Царински орган, или, по потреби, привредни субјекти којима је царински орган то одобрио, предузима мере неопходне за идентификацију робе, ако се идентификација захтева, како би се обезбедила примена прописа којима се уређује царински поступак за који је роба декларисана. 
			Средства за идентификацију причвршћена за робу, паковање или превозна средства уклања или уништава само царински орган, или, ако им је царински орган то одобрио, привредни субјекти, осим ако се због непредвиђених околности или више силе, морају уклонити или уништити како би се осигурала заштита робе или превозног средства. 
			Царинска обележја стављају се, односно утискују на најподесније место на роби, на омоту робе, на превозном средству, просторији или простору, а податак о врсти, броју и ознакама царинског обележја уносе се у одговарајућу царинску исправу која прати робу.
			Приликом стављања царинских обележја предузеће се мере да се роба не оштети или учини неупотребљивом за сврхе за које се увози.
			Ако се мере царинског надзора, због природе саме робе или начина транспорта терета у расутом стању могу постићи другим средствима, царински орган не мора стављати царинска обележја, како је то описано у ставу 1. овога члана. Податак о превозу расутог терета мора бити наведен у царинској декларацији попуњеној на начин прописан Правилником о облику, садржини, начину подношења и попуњавања декларација и других образаца у царинском поступку, Прилог 5, део II – Начин попуњавања рубрика ЈЦИ за транзит робе, рубрика 31  (Паковање и наименовање робе, ознаке и бројеви – контејнер број – број и врста).
			У погледу Начин употребе и технички карактеристика, изгледа, садржине и начина употребе царинске пломбе и налепнице примењују се и одредбе  закона, уредбе којом се уређују царински поступци и царинске формалности и правилника којим се уређује начин узимања узорака робе. 
			Члан 10.
			Царинска обележја, прибор и материјал за њихову употребу обезбеђује Управа царина.
			Управа царина обезбеђује опрему потребну за употребу електронских локатора, као и све потребне елементе за функционисање система.
			Члан 11.
			Овај правилник ступа на снагу наредног дана од дана објављивања у „Службеном гласнику Републике Србије”.
			Број 110-00-392/2019-08
			У Београду, 28. јуна 2019. године
			Министар,
			Синиша Мали, с.р.
	

