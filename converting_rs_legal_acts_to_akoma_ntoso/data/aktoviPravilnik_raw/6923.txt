


	
	Zakon


	
			На основу члана 16. став 4. Закона о бесплатној правној помоћи („Службени гласник РС”, број 87/18), 
			Mинистар правде доноси
			ПРАВИЛНИК
			о начину уписа у Регистар пружалаца бесплатне правне помоћи и вођењу Регистра
			"Службени гласник РС", број 68 од 25. септембра 
			2019.
			Члан 1.
			Овим правилником прописује се начин уписа у Регистар пружалаца бесплатне правне помоћи (у даљем тексту: Регистар) и вођење Регистра.
			Члан 2.
			Регистар је јаван и води се у електронској форми.
			Члан 3.
			Пријава за упис у Регистар подноси се министарству надлежном за послове правосуђа (у даљем тексту: Министарство).
			Пријаву за упис у Регистар подносе: Адвокатска комора Србије, службе правне помоћи јединица локалне самоуправе, удружења, правни факултети, јавни бележници и посредници у решавању спорова (у даљем тексту: посредници).
			Члан 4.
			Адвокатска комора Србије подноси пријаву за упис која садржи следеће податке о адвокатима:
			1) лично име; 
			2) адресу канцеларије и број телефона;
			3) адресу електронске поште, ако постоји;
			4) посебне области у којима адвокат жели да пружа бесплатну правну помоћ које може да наведе у пријави (највише три посебне области). 
			Члан 5.
			Јединица локалне самоуправе подноси пријаву за упис лица које пружа бесплатну правну помоћ у служби правне помоћи која садржи следеће податке:
			1) назив јединице локалне самоуправе;
			2) лично име лица које пружа бесплатну правну помоћ; 
			3) број телефона;
			4) адресу електронске поште, ако постоји.
			Уз пријаву се доставља:
			1) оверена копија дипломе правног факултета за лице које пружа бесплатну правну помоћ;
			2) оверена копија уверења о положеном правосудном испиту за лице које пружа бесплатну правну помоћ, ако постоји.
			Члан 6.
			Удружење подноси пријаву за упис лица које пружа бесплатну правну помоћ и бесплатну правну подршку која садржи следеће податке:
			1) назив удружења и скраћени назив ако постоји;
			2) лично име лица које пружа бесплатну правну помоћ, односно бесплатну правну подршку; 
			3) седиште и адресу удружења, адресу канцеларије у којој се пружа бесплатна правна помоћ, односно бесплатна правна подршка и број телефона;
			4) област остваривања циљева удружења;
			5) адресу електронске поште лица које пружа бесплатну правну помоћ, односно бесплатну правну подршку, ако постоји.
			Уз пријаву се доставља: 
			1) оверена копија дипломе правног факултета за лице које пружа бесплатну правну помоћ, односно бесплатну правну подршку;
			2) оверена копија уверења о положеном правосудном испиту за лице које пружа бесплатну правну помоћ, ако постоји;
			3) оверена копија статута удружења;
			4) извод из Регистра удружења.
			Члан 7.
			Правни факултет подноси пријаву за упис лица које пружа бесплатну правну подршку која садржи следеће податке:
			1) назив факултета и скраћени назив ако постоји;
			2) лично име одговорног лица правног факултета;
			3) лично име лица које пружа бесплатну правну подршку; 
			4) седиште и адресу факултета и број телефона;
			5) адресу електронске поште, ако постоји.
			Уз пријаву се доставља: 
			1) оверена копија дипломе правног факултета за лице које пружа бесплатну правну подршку;
			2) оверена копија статута факултета;
			3) извод из регистра факултета;
			4) оверена копија акредитације факултета.
			Члан 8.
			Jавни бележник подноси пријаву за упис која садржи следеће податке о јавном бележнику:
			1) лично име; 
			2) адресу канцеларије и број телефона;
			3) адресу електронске поште, ако постоји.
			Уз пријаву се доставља извод из регистра јавних бележника.
			Члан 9.
			Посредник подноси пријаву за упис која садржи следеће податке о посреднику:
			1) лично име; 
			2) адресу канцеларије и број телефона;
			3) адресу електронске поште, ако постоји.
			Уз пријаву се доставља:
			1) извод из регистра посредника;
			2) оверена копија уверења о стручној спреми и подаци о занимању.
			Члан 10.
			Уз пријаву подносилац доставља и податке о:
			1) заједничкој служби бесплатне правне помоћи, односно бесплатне правне подршке, ако постоји, заједно са овереном копијом уговора о успостављању заједничке службе;
			2) специјализацији, односно посебној стручној квалификацији пружаоца бесплатне правне помоћи, односно бесплатне правне подршке, ако постоји, заједно са овереном копијом документа који потврђује специјализацију, односно квалификацију;
			3) начину пружања бесплатне правне помоћи, односно бесплатне правне подршке (усмено, писмено, телефоном, електронским путем и др.).
			Члан 11.
			Пријава се подноси путем електронске или друге поште.
			Члан 12.
			У Регистар се уписују:
			1) подаци из пријаве;
			2) облици бесплатне правне помоћи, односно бесплатне правне подршке коју подносилац пријаве пружа.
			Члан 13.
			Регистар се састоји из два дела: евиденције пружалаца бесплатне правне помоћи и евиденције пружалаца бесплатне правне подршке. 
			Евиденција пружалаца бесплатне правне помоћи води се на следећи начин:
			1) листа адвоката према азбучном редоследу презимена адвоката коју доставља Адвокатска комора Србије; 
			2) листа јединица локалне самоуправе, према азбучном редоследу назива јединица локалне самоуправе у оквиру које се воде и посебне листе лица која пружају бесплатну правну помоћ у служби за правну помоћ јединице локалне самоуправе, за сваку јединицу локалне самоуправе посебно, према азбучном редоследу њихових презимена;
			3) листа удружења према азбучном редоследу назива удружења у оквиру које се воде и посебне листе адвоката који у име удружења пружају бесплатну правну помоћ, за свако удружење посебно, према азбучном редоследу њихових презимена.
			Евиденција пружалаца бесплатне правне подршке води се на следећи начин:
			1) листа адвоката према азбучном редоследу презимена адвоката коју доставља Адвокатска комора Србије; 
			2) листа јединица локалне самоуправе, према азбучном редоследу назива јединица локалне самоуправе у оквиру које се воде и посебне листе лица која пружају бесплатну правну подршку у служби за правну помоћ јединице локалне самоуправе, за сваку јединицу локалне самоуправе посебно, према азбучном редоследу њихових презимена;
			3) листа удружења према азбучном редоследу назива удружења у оквиру које се воде и посебне листе адвоката који у име удружења пружају бесплатну правну подршку, за свако удружење посебно, према азбучном редоследу њихових презимена;
			4) листа јавних бележника према азбучном редоследу презимена јавних бележника за подручје суда за који су именовани;
			5) листа посредника према азбучном редоследу њихових презимена; 
			6) листа правних факултета према азбучном редоследу назива факултета у оквиру које се воде и посебне листе лица која пружају бесплатну правну подршку за сваки правни факултет посебно, према азбучном редоследу њихових презимена и посебне листе одговорних лица правног факултета, за сваки правни факултет посебно, према азбучном редоследу њихових презимена. 
			Члан 14.
			Овај правилник ступа на снагу 1. октобра 2019. године.
			Број 110-00-302/2019-05
			У Београду, 20. септембра 2019. године
			Министар,
			Нела Кубуровић, с.р.
	

