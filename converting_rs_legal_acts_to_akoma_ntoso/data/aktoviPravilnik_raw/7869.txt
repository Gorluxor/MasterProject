


	
	Zakon


	
			На основу члана 70. став 11. Закона о путевима (,,Службени гласник РСˮ, бр. 41/18 и 95/18 – др. закон), 
			Министар грађевинарства, саобраћаја и инфраструктуре доноси
			ПРАВИЛНИК
			о врсти радова и начину извођења радова на ургентном одржавању јавног пута
			"Службени гласник РС", број 75 од 23. октобра 
			2019.
			Члан 1.
			Овим правилником ближе се прописују врсте радова и начин извођења радова на ургентном одржавању јавног пута. 
			Члан 2.
			Радови на ургентном одржавању jавног пута, у смислу овог правилника, обухватају активности и мере на мрежи или појединим деоницама jавног пута, у циљу отклањања недостатака узрокованих елементарним непогодама, ванредним и непредвиђеним околностима, а које је неопходно спровести да би се обезбедило несметано одвијање саобраћаја или одвијање саобраћаја у отежаним условима.
			Члан 3.
			Радови на отклањању недостатака и враћању jавног пута у првобитно стање, у условима елементарних непогода, ванредних и непредвиђених околности, изводе се:
			1) у време трајања елементарних непогода, ванредних и непредвиђених околности;
			2) после престанка елементарних непогода, ванредних и непредвиђених околности.
			Члан 4.
			Радови који се изводе у време трајања елементарних непогода, ванредних и непредвиђених околности су:
			1) постављање привремене саобраћајне сигнализације;
			2) уклањање материјала који је нанет на пут (материјал из осулина и клизишта, расути материјал из транспортних средстава, хемијски и други опасни материјали, наноси снега и леда, остаци хаварија, и сл.);
			3) оспособљавање система за одводњавање пута;
			4) израда и постављање привремених ослонаца путних објеката када је угрожена носивост темеља или стубова објекта;
			5) израда и постављање привремених мостова или понтона;
			6) постављање привремених ограда на путним објектима;
			7) делимична или потпуна обнова коловозне конструкције;
			8) израда привремених комуникација (девијација, обилазница) за успостављање саобраћаја када је саобраћај у прекиду, а није могуће изводити радове на основној траси пута;
			9) израда привремених насипа за усмеравање воде;
			10) израда привремених потпорних зидова;
			11) уклањање ограда и других препрека у земљишном појасу;
			12) постављање ограда и других препрека на путу;
			13) други радови којима се отклањају недостаци узроковани елементарним непогодама, ванредним и непредвиђеним околностима које угрожавају безбедност саобраћаја.
			Члан 5.
			Радови који се изводе после престанка елементарних непогода, ванредних и непредвиђених околности су:
			1) обављање ванредног прегледа jавних путева, путних објеката, саобраћајне сигнализације и опреме пута;
			2) вршење предистражних и истражних радова – лабораторијских и теренских истраживања;
			3) извођење радова којима се обезбеђује несметан и безбедан саобраћај и чува употребна вредност jавног пута.
			Члан 6.
			У случају непосредне опасности по живот и здравље учесника у саобраћају, затвара се деоница јавног пута на којој је онемогућена проходност и безбедно одвијање саобраћаја, у складу са прописима којима се уређују јавни путеви и безбедност саобраћаја на путевима.
			Члан 7.
			На затвореној деоници јавног пута из члана 6. овог правилника, без одлагања се изводе радови на отклањању последица проузрокованих елементарним непогодама и ванредним околностима.
			При извођењу радова из става 1. овог члана, доводе се у првобитно стање елементи јавног пута којима се обезбеђује проходност јавног пута и безбедно одвијање саобраћаја.
			Извођење радова на ургентном одржавању врши се у складу са техничким прописима и стандардима којима се уређују грађевински радови.
			Члан 8.
			Даном ступања на снагу овог правилника престаје да важи Правилник о ургентном одржавању државног пута (,,Службени гласник РС”, бр. 74/14 и 87/14).
			Члан 9.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-189/2019-03
			У Београду, 11. октобра 2019. године
			Министар,
			проф. др Зорана З. Михајловић, с.р.
	

