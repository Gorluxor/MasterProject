


	
	Zakon


				На основу члана 31. став 2. Закона о сточарству („Службени гласник РС”, број 41/09),
				Министар пољопривреде, шумарства и водопривреде доноси
				
	
	ПРАВИЛНИК
				о условима за признавање нових раса, линија и хибрида домаћих животиња
				
				"Службени гласник РС", број 16 од 11. марта 2011.
	
	
	Члан 1.
				Овим правилником прописују се услови за признавање нових раса, линија и хибрида домаћих животиња.
				
	Члан 2. 
				Услови за признавање нових раса, линија и хибрида домаћих животиња јесу:
				1) производне и морфолошке особине раса, линија и хибрида домаћих животиња не могу се значајније мењати најмање три задње генерације;
				2) расе, линије и хибриди домаћих животиња морају да имају видљиве особине које их разликују од других раса, линија и хибрида домаћих животиња унутар врсте којој припадају;
				3) расе, линије и хибриди домаћих животиња морају да буду географски одређени и ограничени;
				4) расе, линије и хибриди домаћих животиња морају да буду прилагођени условима гајења на одређеном географском подручју;
				5) да постоји значајна генетска удаљеност расе, линије и хибрида домаћих животиња од других сродних раса, линија и хибрида домаћих животиња;
				6) ефективна величина популације расе, линије и хибрида домаћих животиња мора да буде најмање 50.
				Ефективна величина популације, у смислу овог правилника, јесте одређена величина популације која има исту количину случајности генетске структуре, као и права популација и изражава се 
				у облику формуле: , где је ефективна величина популације означена ознаком: „Nе”, број мушких приплодних животиња означен ознаком: „nm”, а број женских приплодних животиња означен ознаком: „nž”.
				
	Члан 3.
				Поред услова из члана 2. овог правилника, за признавање нових раса, линија и хибрида домаћих животиња морају да се испуне и услови у погледу достављања података и спровођења испитивања, у складу са одредбама овог правилника. 
				
	Члан 4.
				Признавање нових раса, линија и хибрида домаћих животиња може да се обавља под условом да се доставе следећи подаци:
				1) име и адреса, односно назив и седиште лица које покреће поступак за признавање нових раса, линија и хибрида домаћих животиња;
				2) опис расе, линије и хибрида домаће животиње, и то:
				(1) број мушких и женских грла,
				(2) телесне мере,
				(3) телесна маса по фазама развоја домаће животиње у односу на старост,
				(4) облик (морфологија) тела,
				(5) производне особине (плодност, млечност, прираст, количина и квалитет меса, способност преживљавања и др.),
				(6) прилагођеност околини и климатским условима,
				(7) исхрана и технологија гајења,
				(8) остале особине (склоност болестима, осталим здравственим поремећајима и др.);
				3) оцена производних особина и других обављених испитивања.
				
	Члан 5.
				Признавање нових раса, линија и хибрида домаћих животиња може да се обавља под условом да се спроведу одговарајућа испитивања. 
				Испитивањима из става 1. овог члана одређују се производне особине, параметри препознатљивости, односно разликовања раса, линија и хибрида домаћих животиња, могућности утврђивања њихове уједначености и постојаности узимајући у обзир и особине потребне за њихово привредно искоришћавање.
				
	Члан 6.
				Испитивања из члана 5. овог правилника односе се на: 
				1) упоредну анализу телесних мера, телесне масе и облика (морфологије) тела домаћих животиња и њихове разлике у најмање три задње генерације за расу, линију и хибрид;
				2) анализу производних особина домаћих животиња (плодност, млечност, прираст, количина и квалитет меса, способност преживљавања и др.);
				3) утврђивање способности прилагођавања домаћих животиња на околину, климатске услове и остале појаве (склоност болестима, осталим здравственим поремећајима и др.);
				4) потврђивање значајних генетских разлика домаћих животиња молекуларним методама (ДНК анализа).
				Ако су подаци који се односе на популацију домаћих животиња приближно слични подацима који се односе на већ признату популацију домаћих животиња обављају се и додатна испитивања, ради потврђивања њихове различитости, односно сличности.
				
	Члан 7.
				Овај правилник ступа на снагу осмог дана од дана објављивања у „Службеном гласнику Републике Србије”.
	
	
				Број 110-00-00296/2010-09
				У Београду, 3. марта 2011. године
				Министар,
				др Саша Драгин,
				с.р.
	
