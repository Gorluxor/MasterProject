



На основу члана 17. став 7. Закона о заштити
животиња од заразних болести које угрожавају целу земљу (“Службени лист СФРЈ ”, бр.
43/86), Савезни комитет за
пољопривреду прописује



ПРАВИЛНИК

О УСЛОВИМА КОЈЕ
МОРАЈУ ДА ИСПУЊАВАЈУ ОРГАНИЗАЦИЈЕ УДРУЖЕНОГ РАДА ЗА ВРШЕЊЕ ДЕЗИНФЕКЦИЈЕ,
ДЕЗИНСЕКЦИЈЕ И ДЕРАТИЗАЦИЈЕ

„Службени лист
СФРЈ”, број 22 од 8. IV 1988.

Члан 1.

Овим правилником прописују се услови које у погледу
стручних радника, опреме и средстава морају испуњавати организације удруженог
рада у области ветеринарства и друге организације удруженог рада (у даљем
тексту: организације) за вршење дезинфекције, дезинсекције и дератизације ради
спречавања заразних болести животиња.

Члан 2.

Дезинфекцију, дезинсекцију и дератизацију, ради
спречавања заразних болести животиња, могу вршити организације које располажу:

1) стручним радницима, и то:

а) дипломираним ветеринаром оспособљеним за послове
дезинфекције, дезинсекције и дератизације;

б) радницима са завршеном средњом ветеринарском школом;

2) опремом и средствима, и то:

а) за вршење дезинфекције и дезинсекције – прскалицама
и распршивачима са ручним, бензинским или електричним погоном и апаратима за
фумигацију (ако користе фумниганте);

б) за вршење дератизације – опремом за припремање,
ношење, постављање, сакупљање и одстрањивање мамаца и сличног материјала, као и
опремом за сакупљање и нешкодљиво уклањање угинулих глодара;

3) простором за рад, и то:

а) просторијама за смештај и очување средстава за
дезинфекцију, дезинсекцију и дератизацију;

б) просторијама за припремање средстава за
дезинфекцију, дезинсекцију и дератизацију;

в) просторијама за обављање дезинфекције и дезинсекције
материјала;

г) просторијама за одржавање личне хигијене;

4) средствима личне заштите (заштитна одећа и обућа,
штитници за лице, маске са одговарајућим филтерима), као и другом опремом и
средствима за пружање прве помоћи у случају тровања.

Члан 3.

Овај правилник ступа на снагу осмог дана од дана
објављивања у „Службеном листу СФРЈ”.





Бр.
09-1309/1

11. фебруара
1988. године

Београд

Заменик председника

Савезног
комитета
за 

пољопривреду,

Томе Кузмановски, с.р.









