


	
	Zakon

	


	
		Редакцијски пречишћен текст
	
	На основу члана 7. став 1. Уредбе о безбедности и здрављу на раду на привременим или покретним градилиштима („Службени гласник РС”, бр. 14/09 и 95/10),
	Министар рада, запошљавања и социјалне политике доноси
	
	ПРАВИЛНИК
	о програму, начину и висини трошкова припреме и полагања стручног испита за обављање послова координатора за израду пројекта и стручног испита за обављање послова координатора за извођење радова 
	
	
	"Службени гласник РС", бр. 113 од 20. децембра 2013, 57 од 30. 
	маја 2014, 111 од 29. децембра 2015.
	
	I. Основна одредба
	Члан 1.
	Овим правилником прописују се програм, начин и висина трошкова припреме и полагања стручног испита за обављање послова координатора за израду пројекта и стручног испита за обављање послова координатора за извођење радова (у даљем тексту: стручни испит).
	Стручни испит полажу лица која ће обављати послове координатора за израду пројекта или послове координатора за извођење радова.
	II. Програм припреме за полагање стручних испита
	Члан 2.
	Програм припреме за полагање стручног испита за обављање послова координатора за израду пројекта и стручног испита за обављање послова координатора за извођење радова (у даљем тексту: Програм) садржи следеће:
	1) заједничке области, и то:
	(1) права, обавезе и одговорности послодавца и запослених у области безбедности и здравља на раду,
	(2) минимални захтеви које су инвеститор, односно заступник инвеститора за реализацију пројекта, координатор за израду пројекта, координатор за извођење радова, послодавац и друга лица дужни да испуне у обезбеђивању примене превентивних мера на привременим или покретним градилиштима,
	(3) начин и поступак процене ризика на радном месту и у радној околини,
	(4) превентивне мере за безбедан и здрав рад на радном месту,
	(5) посебне мере и нормативе заштите на раду на градилиштима;
	2) посебне области, и то:
	(1) за полагање стручног испита за обављање послова координатора за израду пројекта:
	– израда Плана превентивних мера,
	(2) за полагање стручног испита за обављање послова координатора за извођење радова:
	– превентивне мере безбедности и здравља на раду, и то: при коришћењу опреме за рад; од опасног дејства електричне струје у објектима намењеним за рад, радним просторијама и на радилиштима; при коришћењу средстава и опреме за личну заштиту на раду; при излагању азбесту и хемијским материјама; при ручном преношењу терета;
	– планирање и изградња објеката.
	Програм је одштампан уз овај правилник (Прилог 1) и чини његов саставни део.
	III. Припрема за полагање стручног испита
	Члан 3.
	Припрема за полагање стручног испита врши се по Програму и обављају је предавачи и њихови заменици (у даљем тексту: предавачи) у трајању од 40 школских часова.
	Предавачи који обављају припрему за област из члана 2. став 1. тачка 1) подтач. (1)–(3) овог правилника, морају да имају најмање завршене студије другог степена (дипломске академске, специјалистичке академске или специјалистичке струковне студије) у области права, односно основне студије у трајању од најмање четири године у области права и пет година радног искуства у струци.
	Предавачи који обављају припрему за области из члана 2. став 1. тачка 1) подтач. (4) и (5) и тачка 2) подтачка (2) овог правилника, морају да имају најмање завршене студије другог степена (дипломске академске, специјалистичке академске или специјалистичке струковне студије), у области: архитектуре, грађевинског инжењерства, електротехничког и рачунарског инжењерства, машинског инжењерства или саобраћајног инжењерства, односно основне студије у трајању од најмање четири године у одговарајућој области техничких наука и пет година радног искуства у струци, a предавачи за област из члана 2. став 1. тачка 2) подтачка (1), поред услова у погледу нивоа и врсте стеченог образовања и лиценцу за одговорног пројектанта у складу са прописима о планирању и изградњи.
	Предавачи се одређују из реда истакнутих стручњака за поједине области из Програма. 
	
	Члан 4.
	Лице које је положило стручни испит за обављање послова координатора за израду пројекта, уколико жели да полаже стручни испит за обављање послова координатора за извођење радова, дужно је да присуствује свим часовима који су обухваћени припремом за полагање стручног испита за обављање послова координатора за извођење радова, а који се односе на област из члана 2. став 1. тачка 2) подтачка (2) овог правилника. 
	
	Лице које је положило стручни испит за обављање послова координатора за извођење радова, уколико жели да полаже стручни испит за обављање послова координатора за израду пројекта, дужно је да присуствује свим часовима који су обухваћени припремом за полагање стручног испита за обављање послова координатора за израду пројекта, а који се односе на област из члана 2. став 1. тачка 2) подтачка (1) овог правилника.
	Члан 5.
	Пријава за припрему за полагање стручног испита подноси се Управи за безбедност и здравље на раду на одговарајућем обрасцу (Прилог 2 и 3), који су одштампани уз овај правилник и чине његов саставни део.
	Пријава за припрему за полагање стручног испита обухвата и прво полагање одговарајућег стручног испита, односно сматра се и пријавом за прво полагање одговарајућег стручног испита.
	Пријаву за припрему за полагање стручног испита може да поднесе лице које испуњава одговарајуће услове из члана 5. или члана 6. Уредбе о безбедности и здрављу на раду на привременим или покретним градилиштима.
	Члан 6.
	Лице које је поднело пријаву за припрему за полагање стручног испита јесте кандидат.
	Кандидат уз пријаву прилаже:
	1) диплому о нивоу и врсти образовања (оверен препис или оверена фотокопија дипломе);
	2) фотокопију личне карте;
	3) доказ о уплати трошкова за припрему за полагање стручног испита.
	Поред доказа из става 2. овог члана уз пријаву за припрему за полагање стручног испита за обављање послова координатора за израду пројекта кандидат прилаже лиценцу за одговорног пројектанта у складу са прописима о планирању и изградњи (оверен препис или оверена фотокопија лиценце), а уз пријаву за припрему за полагање стручног испита за обављање послова координатора за извођење радова кандидат прилаже доказ о најмање три године радног искуства на пословима изградње објекта или пословима безбедности и здравља на раду код извођача радова.
	Члан 7.
	Управа за безбедност и здравље на раду дужна је да писменим путем обавести кандидата о датуму, времену и месту одржавања припреме за полагање или полагања стручног испита, најкасније 15 дана пре датума одређеног за одржавање припреме за полагање, односно за полагање стручног испита.
	Члан 8.
	Пре почетка припреме за полагање и полагања стручног испита утврђује се идентитет кандидата увидом у личну карту или другу личну исправу. 
	
	За време припреме за полагање и полагања стручног испита кандидати поступају узимајући у обзир правила из Кодекса пословне етике („Службени гласник РС”, број 1/06), а предавачи поступају узимајући у обзир правила из Кодекса понашања државних службеника („Службени гласник РС”, број 29/08). 
	
	Члан 9.
	Кандидат је дужан да присуствује припреми за полагање стручног испита у трајању од најмање 80% од укупног броја часова утврђеног у члану 3. став 1. овог правилника. 
	
	Ако кандидат не приступи припреми за полагањe стручног испита или ако није био присутан на довољном броју часова утврђеном у ставу 1. овог члана и члану 4. овог правилника, сматраће се да није обавио припрему за полагање стручног испита и не може приступити полагању стручног испита.
	На писмени захтев кандидата, уз који поднoси одговарајуће доказе, Управа за безбедност и здравље на раду може одложити припрему за полагање стручног испита ако је кандидат из оправданих разлога спречен да приступи припреми за полагање стручног испита.
	Оправданим разлогом због којег кандидат није приступио припреми за полагање стручног испита сматра се несрећа, смрт у породици, повреда или болест кандидата или члана његове уже породице, као и одсуство које је последица елементарних непогода и других непредвидивих случајева.
	IV. Полагање стручног испита
	Члан 10.
	Стручни испит полаже се пред Комисијом за полагање стручног испита за обављање послова координатора за израду пројекта и координатора за извођење радова (у даљем тексту: Комисија).
	Комисија има председника, три члана и секретара.
	Председник, чланови Комисије и секретар имају заменике.
	Решењем министра надлежног за рад одређују се предавачи из члана 3. овог правилника и међу њима се одређује председник Комисије и његов заменик, чланови Комисије и њихови заменици, као и секретар и његов заменик.
	У случају потребе да се обезбеди благовремено полагање стручног испита за сва пријављена лица, на предлог директора Управе за безбедност и здравље на раду, послове секретара Комисије у вези са полагањем испита могу истовремено обављати секретар и његов заменик.
	Комисијом руководи председник Комисије, а за време његовог одсуства заменик председника Комисије.
	Члан 11.
	Полагање стручног испита обавља се у року од 30 дана после завршене припреме за полагање стручног испита.
	Члан 12.
	Стручни испит за обављање послова координатора за израду пројекта полаже се писмено и то:
	1) попуњавањем теста који обухвата заједничке области, односно области из члана 2. став 1. тачка 1) овог правилника и
	2) израдом Плана превентивних мера у складу са Уредбом о безбедности и здрављу на раду на привременим или покретним градилиштима.
	Tест из става 1. овог члана садржи 20 питања, која су укупно вреднована са 40 бодова.
	Полагање испита из става 1. овог члана почиње преузимањем теста.
	Попуњавање теста траје један сат.
	Кандидат који је на тесту остварио најмање 30 бодова положио је тест.
	Оцењивање се врши оценом „положио” или „није положио”.
	Кандидат који је положио тест може да приступи изради Плана превентивних мера из става 1. овог члана.
	Израда Плана превентивних мера почиње добијањем задатка од испитивача за ту област и траје три сата.
	Након израде Плана превентивних мера кандидат приступа одбрани рада пред испитивачем.
	Оцењивање се врши оценом „положио” или „није положио”.
	Кандидат је положио стручни испит из става 1. овог члана ако је положио тест и израду Плана превентивних мера.
	Кандидат који је положио стручни испит за обављање послова координатора за извођење радова, уколико жели да полаже испит из става 1. овог члана полаже одговарајућу разлику у испитима, односно израђује План превентивних мера из члана 2. став 1. тачка 2) подтачка (1). 
	
	Члан 13.
	Стручни испит за обављање послова координатора за извођење радова полаже се писмено попуњавањем теста који обухвата области из члана 2. став 1. тачка 1) и тачка 2) подтачка (2) овог правилника.
	Tест из става 1. овог члана садржи 50 питања, која су укупно вреднована са 100 бодова.
	Полагање испита из става 1. овог члана почиње преузимањем теста.
	Попуњавање теста траје три сата.
	Кандидат, који је на тесту остварио најмање 75 бодова положио је тест.
	Оцењивање се врши оценом „положио” или „није положио”.
	Кандидат који је положио стручни испит за обављање послова координатора за израду пројекта, уколико жели да полаже испит из става 1. овог члана полаже одговарајућу разлику у испитима, односно попуњава тест који обухвата области из члана 2. став 1. тачка 2) подтачка (2) овог правилника.
	Члан 14.
	Комисија припрема, прегледа и оцењује тестове из чл. 12. и 13. овог правилника.
	Председник Комисије одговоран је за припрему тестова.
	Комисија је дужна да омогући кандидату увид у његов тест.
	Члан 15.
	Управа за безбедност и здравље на раду, на писмени захтев кандидата, уз који поднесе одговарајуће доказе, може одложити полагање стручног испита, ако је кандидат из оправданих разлога из члана 9. став 4. овог правилника спречен да полаже стручни испит.
	Ако кандидат не приступи полагању стручног испита или ако пре полагања стручног испита изјави да одустаје од полагања стручног испита, сматраће се да није положио стручни испит.
	Изостанак са испита, односно одустајање од полагања кандидат може да оправда ако, одмах или најкасније у року од седам дана, достави писмене доказе о оправданости изостанка, односно одустајања.
	Председник Комисије може одложити започето полагање стручног испита ако је кандидат због болести или из других оправданих разлога спречен да настави полагање стручног испита. 
	
	Члан 16.
	Кандидат који не положи стручни испит, може поднети пријаву за поновно полагање стручног испита 
	*.
	Образац пријаве за поновно полагање стручног испита (Прилог 4 и 5) одштампани су уз овај правилник и чине његов саставни део.
	Кандидат је дужан да понови припрему за полагање стручног испита ако у року од годину дана од завршене припреме за полагање стручног испита не положи стручни испит.
	*Службени гласник РС, број 111/2015
	
	Члан 17.
	Секретар Комисије води евиденцију о дневној присутности кандидата припреми за полагање стручног испита на одговарајућем обрасцу (Прилог 6) који је одштампан уз овај правилник и чини његов саставни део.
	Члан 18.
	О току полагања стручног испита води се одговарајући записник који потписују председник, чланови и секретар Комисије.
	Обрасци записника из става 1. овог члана (Прилог 7 и 8) одштампани су уз овај правилник и чине његов саставни део.
	Тест и План превентивних мера које је кандидат израдио чине саставни део записника.
	Управа за безбедност и здравље на раду води евиденцију о кандидатима за припрему и полагање стручног испита.
	Члан 19.
	Кандидату који је положио стручни испит издаје се:
	1) Уверење о положеном стручном испиту за обављање послова координатора за израду пројекта;
	2) Уверење о положеном стручном испиту за обављање послова координатора за извођење радова.
	Обрасци уверења из става 1. овог члана (Образац 1 и 2) одштампани су уз овај правилник и чине његов саставни део.
	V. Висина трошкова припреме и полагања стручног испита
	Члан 20.
	Висина трошкова припреме за полагање и полагања стручног испита износи 25.000 динара по кандидату.
	Висина трошкова припреме за полагање и полагања стручног испита кандидата који полаже стручни испит из члана 4. овог правилника, износи 13.000 динара.
	Висина трошкова поновног полагања стручног испита износи 5.000 динара.
	Износ средстава утврђен у ст. 1–3. овог члана уплаћује се на рачун буџета Републике Србије.
	Члан 21.
	У случају када пријаву за припрему за полагање стручног испита поднесе лице које не испуњава одговарајуће услове из члана 5. или члана 6. Уредбе о безбедности и здрављу на раду на привременим или покретним градилиштима, извршиће се повраћај трошкова припреме за полагање и полагања стручног испита, у складу са законом којим се уређује наплата јавних прихода.
	Члан 22.
	Предавачима, односно члановима Комисије и њиховим заменицима за њихов рад у току припреме и полагања стручног испита, односно секретару Комисије и његовом заменику за њихов рад у току полагања стручног испита, припада накнада чија висина се одређује решењем из члана 10. овог правилника.
	VI. Завршне одредбе
	Члан 23.
	Даном почетка примене овог правилника престаје да важи Правилник о програму, начину и висини трошкова припреме и полагања стручног испита за обављање послова координатора за израду пројекта и стручног испита за обављање полова координатора за извођење радова („Службени гласник РС”, бр. 72/10 и 91/12) („Службени гласник РС”, бр. 72/10, 91/12 и 19/13).
	Члан 24.
	Овај правилник ступа на снагу осмог дана од дана објављивања у „Службеном гласнику Републике Србије”, a примењује се од 1. јануара 2014. године.
	
	Број 110-00-00010/2013-01
	У Београду, 10. децембра 2013. године
	Министар,
	др Јован Кркобабић, 
	с.р.
	
	
	Прилози
	
	
	НАПОМЕНА ИЗДАВАЧА: 
	
	Правилником о изменама Правилника о програму, начину и 
	висини трошкова припреме и полагања стручног испитаза обављање послова 
	координатора за израду пројекта и стручног испита за обављање послова 
	координатораза извођење радова ("Службени гласник РС", број 57/2014) 
	замењени су 
	
	прилози 2, 3, 4, 5, 7. и 8. и обрасци 1. и 2. (види члан 1. Правилника 
	57/2014-35)
	Правилником о изменама 
	
	Правилника о програму, начину и висини трошкова припреме и полагања стручног 
	испитаза обављање послова координатора за израду пројекта и стручног испита 
	за обављање послова координатораза извођење радова ("Службени гласник РС", 
	број 111/2015), Прилог 1. замењен је новим Прилогом 1. (види члан 2. 
	Правилника - 111/2015-58)
	
	Прилог 1 
	- Програм припреме за полагање стручног испита за обављање послова координатора за израду пројекта и стручног испита за обављање послова координатора за извођење радова
	
	Прилог 2 - 
	Пријава за припрему за полагање стручног испита за обављање послова 
	координатора за израду пројеката
	
	Прилог 3 - 
	Пријава за припрему за полагање стручног испита за обављање послова 
	координатора за извођење радова
	
	Прилог 4 - 
	Пријава за поновно полагање стручног испита за обављање послова координатора 
	за израду пројеката
	
	Прилог 5 - 
	Пријава за поновно полагање стручног испита за обављање послова координатора 
	за извођење радова
	
	Прилог 6 - 
	Евиденција о дневној присутности кандидата припреми за полагање стручног 
	испита
	
	Прилог 7 - 
	Записник о полагању стручног испита за обављање послова координатора за 
	израду пројеката
	
	Прилог 8 - 
	Записник о полагању стручног испита за обављање послова координатора за 
	извођење радова
	
	 
	
	Образац 1 - 
	Уверење о положеном стручном испиту за обављање послова координатора за 
	израду пројеката
	
	Образац 2 - 
	Уверење о положеном стручном испиту за обављање послова координатора за 
	извођење радова

