


	
	Zakon



	
			На основу члана 37. ст. 11. и 12. Закона о жичарама за транспорт лица („Службени гласник РСˮ, бр. 38/15, 113/17 – др. закон и 31/19),
			Министар грађевинарства, саобраћаја и инфраструктуре доноси
			ПРАВИЛНИК
			о стручном прегледу жичара за транспорт лица и специфичних вучних инсталација
			"Службени гласник РС", број 78 од 1. новембра 
			2019.
			Члан 1.
			Овим правилником прописују се услови које треба да испуни стручно лице, начин издавања овлашћења за послове стручног прегледа жичара за транспорт лица (у даљем тексту: жичара) и специфичних вучних инсталација, форма, садржина и начин вођења извештаја о стручном прегледу жичара и специфичних вучних инсталација и списак докумената о усклађености.
			Члан 2.
			Услови које треба да испуни стручно лице у поступку добијања овлашћења за послове стручног прегледа жичара и специфичних вучних инсталација су да:
			1) је уписано у Регистар привредних субјеката надлежног органа;
			2) има интерни акт којим је прописана унутрашња организација, са кратким описом послова који се односе на обављање делатности и систематизацијом радних места;
			3) има потребан број радно ангажованих лица, и то:
			(1) најмање једно лице које је стекло најмање 240 ЕСПБ бодова на академским или струковним студијама, односно на основним студијама у трајању од најмање четири године, из техничко-технолошке научне области машинства, са лиценцом број 434 или 333 и са минимум две референце везано за реализацију објекта жичара,
			(2) најмање једно лице које је стекло најмање 240 ЕСПБ бодова на академским или струковним студијама, односно на основним студијама у трајању од најмање четири године, из техничко-технолошке научне области електротехнике, са лиценцом Коморе број 450 или 350 и са минимум две референце везано за реализацију објекта жичара,
			(3) најмање једно лице које је стекло најмање 240 ЕСПБ бодова на академским или струковним студијама, односно на основним студијама у трајању од најмање четири године, из техничко-технолошке научне области грађевине, са лиценцом број 410 или 411 или 412 или 413 или 414 или 415 и 310 или 311 или 312 или 313 или 314 или 315,  са минимум две референце везано за реализацију објекта жичара,
			(4) најмање два лица са стеченом средњом стручном спремом техничке струке којој припадају послови  контроле подсистема, и то:
			– једно лице електротехничке струке,
			– једно лице машинске струке;
			4) има простор за рад у власништву, у закупу или коришћењу обезбеђеном по другом основу, који се састоји из две целине:
			(1) радионице,
			(2) дела за обављање административних послова;
			5) располаже опремом, уређајима и алатима, и то:
			(1) уређајима и опремом за вибродијагностику,
			(2) уређајима и опремом за испитивање ужади без разарања,
			(3) уређајима и опремом за проверу ефикасности громобранске инсталације,
			(4) уређајима и опремом за мерење отпорности уземљења, 
			(5) осталим уређајима и опремом за мерење електричних параметара инсталације,
			(6) другом опремом потребном за обављање стручног прегледа.
			Опрема, уређаји и алати из подтач. (1)–(6) ове тачке морају бити обележени припадајућим инвентарским бројем службене номенклатуре инвентара и подлежу контроли у периодичним роковима утврђеним посебним прописима, а морају  поседовати и пратећу документацију;
			6) над подносиоцем захтева за издавање овлашћења за послове стручног прегледа није покренут поступак стечаја или ликвидације, да пословни рачун није у блокади и да редовно уплаћује доспеле порезе и доприносе.
			Члан 3.
			Овлашћење за послове стручног прегледа жичара и специфичних вучних инсталација издаје министарство надлежно за послове грађевинарства, саобраћаја и инфраструктуре (у даљем тексту: Министарство) правном или физичком лицу које испуњава услове за обављање послова стручног прегледа жичара и специфичних вучних инсталација, у складу са законом.
			За издавање овлашћења за послове стручног прегледа именује се комисија, која има непаран број чланова, а састоји се од најмање три члана: председника комисије и два члана.
			Члан 4.
			Утврђивање испуњености услова за послове стручног прегледа и издавање овлашћења из члaна 3. овог правилника, врши се на основу захтева поднетог од стране правног или физичког лица.
			Захтев за издавање овлашћења за послове стручног прегледа жичара и специфичних вучних инсталација подноси се Министарству у писменој форми, поштом или предајом на писарници.
			Захтев из става 2. овог члана садржи:
			1) пословно име, седиште, матични број  и ПИБ подносиоца захтева;
			2) податке о испуњености  услова из члана 2. овог правилника;
			3) потпис овлашћеног лица подносиоца захтева.
			Уз захтев из става 2. овог члана, подносилац захтева као доказ о испуњености услова из члана 2. овог правилника прилаже:
			1) извод из Регистра надлежног органа, са подацима о привредном субјекту;
			2) интерни акт којим је прописана унутрашња организација, са кратким описом послова који се односе на обављање делатности и систематизацијом радних места;
			3) списак лица која ће обављати послове стручног прегледа за које се издаје овлашћење;
			4) списак опреме, уређаја и алата потребне за обављање послова стручног прегледа са наведеним фабричким и инвентарским бројевима;
			5) писмени доказ о начину обезбеђивања опреме, уређаја и алата;
			6) писмени доказ о власништву, закупу или доказ да је простор за рад обезбеђен по другом основу;
			7) уверења о завршеном школовању за лица која ће обављати стручни преглед, којима се потврђује образовни профил и степен стручне спреме којим се доказује да поседују одговарајуће знање неопходно за обављање послова за које се издаје овлашћење;
			8) писмене доказе којима подносилац захтева потврђује радно ангажовање лица која обављају послове за које се издаје овлашћење;
			9) лиценце;
			10) писмени доказ о референцама;
			11) потврде да није покренут поступак стечаја или ликвидације, да пословни рачун није у блокади и да редовно уплаћује доспеле порезе и доприносе;
			12) доказ о уплати административне таксе.
			Сва документација приложена уз захтев за издавање овлашћења за послове стручног прегледа жичара и специфичних вучних инсталација, прилаже се у оригиналу или овереној фотокопији.
			Члан 5.
			Министарство врши проверу издатих овлашћења за обављање послове стручног прегледа жичара и специфичних вучних инсталација најмање једном у три године.
			Правно, односно физичко лице коме је издато овлашћење, у писаној форми у року од десет дана, обавештава Министарство о свим насталим променама од значаја за испуњавање услова на основу којих је издато овлашћење.
			Правно, односно физичко лице које престане да испуњава услове за послове стручног прегледа прописаног овим правилником, поништава се издато овлашћење решењем. 
			Решење из става 3. овог члана доноси се на основу спроведеног поступка у коме је утврђено постојање разлога за поништавање овлашћења. О спроведеном поступку сачињава се записник који потписују најмање два службена лица која су спроводила поступак утврђивања разлога за поништавање овлашћења.
			Члан 6.
			Стручним прегледом постојећих жичара и специфичних вучних инсталација врши се:
			1) утврђивање карактеристика које је потребно да има жичара и специфична вучна инсталација за безбедан и несметан рад према одобреној техничкој документацији;
			2) преглед изведеног стања и упоређивање са карактеристикама које је потребно да има жичара и специфична вучна инсталација за безбедан и несметан рад према одобреној техничкој документацији;
			3) преглед докумената о испитивањима спроведеним у складу са прописима;
			4) контрола стања подсистема и стања исправности рада појединих компоненти подсистема;
			5) провера исправности међусобних веза појединих компоненти подсистема;
			6) провера функционалности подсистема жичаре и специфичне вучне инсталације и целокупног система;
			7) провера књиге одржавања жичаре и специфичне вучне инсталације и плана одржавања жичаре и специфичне вучне инсталације;
			8) оцена исправности рада целокупне инсталације.
			Првим стручним прегледом жичара и специфичних вучних инсталација у случају из члана 10. став. 2. тач. 1) и 2) врши се:
			1) утврђивање карактеристика које је потребно да има жичара и специфична вучна инсталација за безбедан и несметан рад према одобреној техничкој документацији;
			2) преглед изведеног стања и упоређивање са карактеристикама које је потребно да има жичара и специфична вучна инсталација за безбедан и несметан рад према одобреној техничкој документацији;
			3) преглед докумената о испитивањима спроведеним у складу са прописима;
			4) контрола стања подсистема и стања исправности рада појединих компоненти подсистема;
			5) провера исправности међусобних веза појединих компоненти подсистема;
			6) провера функционалности подсистема жичаре и специфичне вучне инсталације и целокупног система;
			7) провера плана одржавања жичаре и специфичне вучне инсталације;
			8) оцена исправности рада целокупне инсталације.
			Првим стручним прегледом жичара и специфичних вучних инсталација у случају из члана 10. став 2. тачка 3) овог правилника врши се:
			1) утврђивање карактеристика које је потребно да има жичара и специфична вучна инсталација за безбедан и несметан рад према одобреној техничкој документацији;
			2) преглед изведеног стања и упоређивање са карактеристикама које је потребно да има жичара и специфична вучна инсталација за безбедан и несметан рад према одобреној техничкој документацији;
			3) провера књиге одржавања жичаре и специфичне вучне инсталације и плана одржавања жичаре и специфичне вучне инсталације;
			4) оцена исправности рада целокупне инсталације.
			Позитивна оцена исправности садржана у првом стручном прегледу жичара и специфичних вучних инсталација у случају из члана 10. став 2. тачка 3) овог правилника, сматра се одобрењем за рад жичара и специфичних вучних инсталација за период од шест месеци од издавања извештаја о првом стручном прегледу жичара и специфичних вучних инсталација. 
			Члан 7.
			Стручни преглед жичара обухвата преглед следећих подсистема:
			1) подсистема „ужад и спојеви ужадиˮ;
			2) подсистема „погон и кочницеˮ;
			3) подсистема „механички уређајиˮ;
			4) подсистема „возилаˮ;
			5)  подсистема „електротехнички уређајиˮ;
			6) подсистема „конструкција.
			Члан 8.
			Стручни преглед специфичних вучних инсталација обухвата преглед следећих подсистема:
			1) подсистема „ужад и спојеви ужади, транспортна тракаˮ;
			2) подсистема „погон и кочницеˮ;
			3) подсистема „механички уређајиˮ;
			4) подсистема „возилаˮ;
			5) подсистема „електротехнички уређајиˮ;
			6) подсистема „конструкцијеˮ.
			Члан 9.
			Методе и поступци по којима се спроводе радње из чл. 7. и 8. овог правилника утврђени су важећим националним прописима, SRPS стандардима, као и упутствима произвођача опреме.
			Члан 10.
			Први стручни преглед жичаре и специфичне вучне инсталације не могу обављати правна и физичка лица која су произвела или реконструисала, увезла, пројектовала, уградила или надзирала изградњу или реконструкцију жичаре и специфичне вучне инсталације.
			Под првим прегледом из става 1. овога члана подразумева се стручни преглед који је потребно обавити:
			1) пре првог пуштања у рад нове жичаре и специфичне вучне инсталације;
			2) после реконструкције жичаре и специфичне вучне инсталације;
			3) за постојеће жичаре и специфичне вучне инсталације у року од шест месеци од дана ступања на  снагу овог правилника.
			За постојеће жичаре и специфичне вучне инсталације након обављеног првог стручног прегледа сваки наредни стручни преглед обавља се у складу са чланом 6. став 1. овог правилника.
			Члан 11.
			После извршеног стручног  прегледа сачињава се извештај о стручном прегледу жичаре и специфичне вучне инсталације, који је дат у Прилогу 1, који је одштампан уз овај правилник и чини његов саставни део.
			Извештај о стручном прегледу жичаре и специфичне вучне инсталације садржи:
			1) опште податке;
			2) податке о управљачу жичаре и специфичне вучне инсталације;
			3) податке о стручном лицу;
			4) опште податке о жичари и специфичној вучној инсталацији;
			5) податке о документацији жичаре и специфичне вучне инсталацији;
			6) извршена испитивања;
			7) извршена испитивања и преглед подсистема;
			8) закључак;
			9) оцену и препоруку;
			10) оверу записника;
			11) списак исправа о усаглашености безбедносних компоненти и подсистема жичаре и специфичне вучне инсталације, који је дат у Прилогу 2, који је одштампан уз овај правилник и чини његов саставни део.
			Извештај из става 1. овог члана садржи и следећу пратећу документацију:
			1) фотокопију исправа о усаглашености;
			2) списак  ванредних догађаја жичаре;
			3) попис свих радова на жичари и специфичној вучној инсталацији и уграђених безбедносних компоненти и или подсистема жичаре и специфичне вучне инсталације уколико је било накнадних измена у односу на стање при претходном стручном прегледу;
			4) осталу документацију релевантну за безбедан рад жичаре и специфичне вучне инсталације.
			За сваки наредни стручни преглед жичаре и специфичне вучне инсталације, води се извештај о стручном прегледу, у складу са чланом 6. став 1. овог правилника.
			Члан 12.
			Жичаре и специфичне вучне инсталације за које се до датума стручног прегледа не прибави употребна дозвола или решење о озакоњењу, у року утврђеном прописима којима се уређује област незаконито изграђених објеката, могу добити одобрење за рад уколико имају извештај o стручном прегледу којим се позитивно оцењује способност за безбедан рад жичаре и специфичне вучне инсталације у наредном периоду, извештај о извршеном програму одржавања, план одржавања за следећу годину, прописане исправе о усаглашености и евиденцију о издатим уверењима о стручној оспособљености свих лица која учествују у одржавању и раду жичаре и специфичне вучне инсталације. 
			Члан 13.
			Даном ступања на снагу овог правилника престаје да важи Правилник о изгледу, садржини, начину вођења записника стручног прегледа жичара и списку докумената о усклађености („Службени гласник РСˮ, број 58/17).
			Члан 14.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-00160/2016-04
			У Београду, 25. октобра 2019. године
			Министар,
			проф. др Зорана З. Михајловић, с.р.
			Прилози
			
			
			Прилог 1 - Извештај о стручном прегледу жичаре и специфичне вучне 
			инсталације
			
			
			Прилог 2 - Списак исправа о усаглашености
	

