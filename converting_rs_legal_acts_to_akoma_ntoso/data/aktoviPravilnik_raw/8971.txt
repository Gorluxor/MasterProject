

	На основу члана 64. став 1. Закона о поштанским услугама („Службени гласник РС”, бр. 18/05 и 30/10), 

	Министар за телекомуникације и информационо друштво доноси 

	

	

	ПРАВИЛНИК

	о условима за отпочињање обављања делатности поштанских услуга

	„Службени гласник РС“, број 51 од 27. јула 2010.

	

	

	Члан 1.

	Овим правилником прописују се услови које морају да испуњавају поштански оператори –даваоци поштанских услуга за отпочињање обављања делатности поштанских услуга, у складу са Законом о поштанским услугама („Службени гласник РС”, бр. 18/05 и 30/10 – у даљем тексту: Закон) и општим условима за обављање поштанских услуга.

	

	Члан 2.

	Универзалну поштанску услугу као услугу од општег интереса обавља јавни поштански оператор на територији Републике Србије у континуитету, по приступачним ценама и под једнаким условима за све кориснике, без дискриминације, у складу са Законом.

	Други поштански оператори могу обављати универзалну поштанску услугу, осим резервисаних, на основу лиценце, издате од стране надлежног органа.

	Услов за издавање лиценце је да поштански оператор поседује поштанску мрежу, сопствену или на основу уговора.

	

	Члан 3.

	Поштанску мрежу сачињавају јединице поштанске мреже (у даљем тексту: ЈПМ) и ресурси (логистички, техничко-технолошки, информатички и кадровски), које давалац универзалне поштанске услуге користи у обављању поштанске услуге.

	

	Члан 4.

	ЈПМ, односно приступне тачке где се обављају поштанске услуге, у зависности од фаза технолошког процеса, могу бити:

	1) ЈПМ за пружање поштанских услуга корисницима и/или

	2) ЈПМ за прераду поштанских пошиљака.

	Давалац универзалне поштанске услуге може, у простору једне ЈПМ обављати прераду поштанских пошиљака и пружати поштанске услуге корисницима, уколико не постоји потреба да се организује посебна ЈПМ, а у зависности од подручја, броја корисника, обима пошиљака. 

	

	Члан 5.

	Логистички ресурси обухватају транспортна средства (возила), складишта, прерадне центре и др.

	

	Члан 6.

	ЈПМ за пружање поштанских услуга корисницима су просторије поштанског оператора или друга приступна места, у којима се обављају послови у вези са пријемом, преносом и уручењем поштанских пошиљака.

	Давалац универзалне поштанске услуге мора да има најмање 1.400 ЈПМ за пружање услуга корисницима.

	

	Члан 7.

	ЈПМ за пружање поштанских услуга корисницима мора да испуњава следеће услове:

	1) да су на улазу, на видном месту, истакнути њен назив и поштански број;

	2) да је на улазу, на видном месту, истакнуто радно време са корисницима поштанских услуга;

	3) да су просторије у којима се непосредно пружају поштанске услуге, физички одвојене од просторија у којима се обављају послови у вези са другим технолошким фазама, као што су отпрема, прерада, царињење и др.; 

	4) да су просторије у којима се непосредно пружају поштанске услуге опремљене са најмање једним пријемним местом (шалтер) за опслуживање корисника;

	5) да су у просторијама у којима се непосредно пружају поштанске услуге јавно доступни посебни услови за обављање поштанских услуга, званични ценовник поштанских услуга, упутство за кориснике поштанских услуга о начину паковања садржине и затварања поштанских пошиљака и др.;

	6) да је опремљена одговарајућом опремом посредством које се обавља пријем или уручење поштанских пошиљака, опремом за смештај (сефови, челичне касе и сл.) поштанских, а нарочито вредносних пошиљака и поштанским жигом.

	На свакој ЈПМ за пружање поштанских услуга корисницима која у одређеном временском периоду обавља универзалну поштанску услугу, или одређене услуге из домена универзалне поштанске услуге (сталне, сезонске, привремене и др.), на видном месту, мора бити истакнуто обавештење корисницима о временском периоду у коме је она отворена за рад, као и o врстама поштанских услуга које обавља.

	

	Члан 8.

	ЈПМ које се, између осталог, користе за прераду поштанских пошиљака су јединице у којима се обављају послови у вези са преносом, односно сортирањем, отпремом, превозом и приспећем поштанских пошиљака (аутоматизоване и/или механизоване прераде или посредовање у преради поштанских пошиљака за подручја која обухвата).

	

	Члан 9.

	Давалац универзалне поштанске услуге мора да има најмање један центар за прераду пошиљака, капацитета да задовољи потребе обављања технолошких процеса за територију на којој се услуга обавља.

	Центар из става 1. овог члана, мора бити опремљен одговарајућом опремом за прераду поштанских пошиљака. 

	Давалац универзалне поштанске услуге дужан је да обезбеди најмање седам претоварних прерадних тачака за територију на којој се услуга обавља и најмање једно складиште под кључем за чување неиспоручивих поштанских пошиљака.

	

	Члан 10.

	Давалац универзалне поштанске услуге који обавља међународни поштански саобраћај мора да има најмање један међународни одељак и једну јединицу царињења.

	

	Члан 11.

	Техничко-технолошки ресурси које давалац универзалне поштанске услуге користи су минимум опреме и уређаја којима је опремљен један шалтер у ЈПМ, односно један прерадни центар.

	Минимум техничко-технолошких услова које треба да испуни шалтер сталне ЈПМ је један рачунар са штампачем, поштанском вагом и поштанским жигом.

	Минимум техничко-технолошких услова које треба да испуни прерадни центар су: претоварни фронт (рампа), умрежен један рачунар са штампачем, једна поштанска вага, једна опрема за отварање закључака, једна сортирна опрема (сто или машина), обезбеђен један видео надзор и један простор за вредносне поштанске пошиљке обезбеђен кључем.

	

	Члан 12.

	Давалац универзалне поштанске услуге одређује и обезбеђује транспортна средства (возила) и кадровске ресурсе, односно број возила и лица која непосредно и посредно обављају поштанске услуге (шалтерски радници, достављачи и др.), у зависности од потреба технолошког процеса рада, обима пошиљака и на основу других критеријума прописаних од стране даваоца универзалне поштанске услуге, а у складу са Законом, међународно преузетим обавезама и стандардима квалитета у свим технолошким фазама. 

	

	Члан 13.

	Давалац универзалне поштанске услуге мора да обезбеди најмање 2000 поштанских сандучића као средства поштанске мреже за пријем нерегистрованих поштанских пошиљака.

	На сваком поштанском сандучићу морају да буду истакнути време последњег пражњења, број поштанског сандучића, назив и поштански број. 

	

	Члан 14.

	Друга лица која, на основу уговора, у име и за рачун даваоца универзалне поштанске услуге, обављају поједине технолошке процесе из домена универзалне поштанске услуге, у складу са Законом, мора да имају уговор, у сваком тренутку и на сваком месту (огранку или другом простору ван свог пословног седишта, возилу и др.) где се обављају технолошки процеси.

	

	Члан 15.

	Комерцијалне поштанске услуге обављају поштански оператори на основу одобрења издатог од стране надлежног органа.

	Комерцијалне поштанске услуге су нерезервисане услуге и обухватају пријем, пренос и уручење поштанских пошиљака које прелазе прописане лимите по маси и цени.

	

	Члан 16.

	Поштански оператор који обавља комерцијалне поштанске услуге мора да располаже потребним простором, одговарајућим технолошко-техничким средствима, логистичким и кадровским ресурсима.

	

	Члан 17.

	У погледу простора у коме се обављају комерцијалне поштанске услуге или приступне тачке, поштански оператор мора да испуњава следеће услове:

	1) да су на улазу или на видном месту, истакнути назив поштанског оператора, као и радно време са корисницима поштанских услуга, односно видно препознатљив назив;

	2) да су просторије у којима се непосредно пружају поштанске услуге, физички одвојене од просторија у којима се обављају послови у вези са технолошким фазама прераде; 

	3) да су јавно доступни посебни услови за обављање поштанских услуга, званични ценовник поштанских услуга, упутство за кориснике поштанских услуга о начину паковања садржине и затварања поштанских пошиљака и др.;

	4) да има одговарајућу опрему (сефове, челичне касе, видео надзор или сл.), или посебан део за смештај нарочито вредносних поштанских пошиљака који је обезбеђен најмање кључем.

	Поштански оператор који обавља комерцијалне поштанске услуге које имају посебне захтеве у погледу квалитета, као што је електронско праћење пошиљака од пријема до уручења и сл. мора да има одговарајуће техничко-технолошко решење, односно информациони систем који подржава те врсте услуга.

	

	Члан 18.

	Поштански оператор који обавља комерцијалне поштанске услуге мора да обезбеди минималан број возила, у зависности од подручја на коме се обавља делатност, обима услуга и стандарда квалитета.

	

	Члан 19.

	Поштански оператор је дужан да обезбеди кадровске ресурсе, односно да има довољан број лица која обављају пријем, пренос и уручење поштанских пошиљака, а у зависности од подручја на коме обавља делатност и обима услуга.

	

	Члан 20.

	Поштански оператор који обавља комерцијалне поштанске услуге дужан је да обезбеди најмање један прерадни центар за подручје на коме обавља делатност са видео надзором и најмање један међународни одељак уколико обавља међународни поштански саобраћај.

	

	Члан 21.

	Други правни субјект који не обавља поштанске услуге као своју претежну делатност, али је основан за обављање и те делатности, дужан је да обезбеди минимум услова за пријем и/или пренос и/или уручење поштанских пошиљака у оквиру обављања своје претежне делатности.

	У возилима којима се обавља пренос пошиљака, поред превоза путника и робе, правни субјект из става 1. овог члана дужан је да обезбеди посебан простор за смештај пошиљака под кључем.

	

	Члан 22.

	Овај правилник ступа на снагу наредног дана од дана објављивања у „Службеном гласнику Републике Србије”.

	

	

	Број 110-00-00021/2010-01

	У Београду, 22. јула 2010. године

	Министар,

	Јасна Матић,с.р.

	

	
