







На основу члана 9. став 1. Закона о стандардизацији ("Службени лист СРЈ", бр. 
30/96, 59/98, 70/2001 и 8/2003) и члана 2. став 3. Уредбе о начину израде и 
доношења техничких прописа и вођења регистра тих прописа ("Службени лист СРЈ", 
бр. 4/97), 






министар за унутрашње економске односе доноси








ПРАВИЛНИК


о техничким и другим захтевима за керамичку санитарну опрему


„Службени 

лист СЦГ“, број 62 од 24. децембра 2004.





I. ОСНОВНЕ ОДРЕДБЕ




Члан 1.



Овим правилником прописују се технички и други захтеви које морају да испуњавају 
производи санитарне керамике (умиваоници, клозетске шоље, бидеи, писоари, 
трокадера и остали производи) који се стављају у промет на домаћем тржишту.




Члан 2.



Производи санитарне керамике квалитета "Vitreus China" израђују се од смеше фино 
самлевених глина, каолина, кварца и фелдспата. Обликују се поступком ливења. По 
завршеном обликовању и сушењу производи се глазирају и пеку до одређеног степена 
синтеровања.




Члан 3.



Тип керамичке санитарне опреме одређен је:



- врстом производа;



- бојом глазуре: једнобојна, вишебојна, декорисана и



- класом.




Члан 4.



Услови квалитета керамичких санитарних производа, утврђени су стандардом JUS 
U.N5.100, a mere za povezivanje utvrđene su standardima: JUS EN 31; JUS EN 32; 
JUS EN 33; JUS EN 34; JUS EN 35; JUS EN 36; JUS EN 37; JUS EN 38; JUS EN 80

и


JUS EN 111, за сваки производ посебно.




Члан 5.



Производи из члана 1. овог правилника према класи квалитета разврставају се на:



- прву класу - I (A) и



- другу класу - II (B).




Члан 6.



Пре стављања у промет керамичких санитарних производа из члана 1. овог 
правилника, мора се испитивањем утврдити њихов квалитет у погледу толеранција 
мера, квалитета видне површине, физичко-хемијских својстава и захтева у погледу 
означавања и обележавања. Утврђени квалитет мора одговарати захтевима из члана 
4. овог правилника.



Провера квалитета врши се једанпут годишње. 




II. ТЕХНИЧКИ И ДРУГИ ЗАХТЕВИ




Члан 7.



Умиваоници из члана 1. овог правилника морају да задовоље све захтеве из члана 
4. овог правилника.



Мере за повезивање, причвршћивање, доводне и одводне отворе, утврђене су:



- за стојеће умиваонике стандардом JUS EN 31;



- за зидне висеће умиваонике стандардом JUS EN 32 и



- за зидне висеће умиваонике за прање руку стандардом JUS EN 111.




Члан 8.



Клозетске шоље из члана 1. овог правилника морају да задовоље захтеве из члана 
4. овог правилника, а мере за повезивање, причвршћивање, доводне и одводне 
отворе, утврђене су:



- за клозетску шољу са резервоаром за испирање постављену под стандардом JUS EN 
33;



- за клозетску шољу са резервоаром за испирање учвршћену за зид стандардом JUS 
EN 34;



- за клозетску шољу постављену на под са независним снабдевањем водом стандардом 
JUS EN 37 и



- за клозетску шољу учвршћену за зид са независним снабдевањем водом стандардом 
JUS EN 38.




Члан 9.



Бидеи из члана 1. овог правилника морају да задовоље захтеве из члана 4. овог 
правилника, а мере за повезивање, доводне и одводне отворе утврђене су:



- за биде постављен на под са доводом са горње стране стандардом JUS EN 35 и



- за биде учвршћен за зид са доводом са горње стране стандардом JUS EN 36.




Члан 10.



Писоари из члана 1. овог правилника морају да задовоље све захтеве из члана 4. 
овог правилника, а мере за повезивање и уградњу писоара утврђене су:



- за зидне висеће писоаре стандардом JUS EN 80 и



- за стојеће писоаре стандардом JUS U.N5.150.




Члан 11.



Трокадера из члана 1. овог правилника морају да задовоље све захтеве из члана 4. 
овог правилника, а облик и мере су утврђени стандардом JUS U.N5.160.




III. ИСПИТИВАЊЕ КВАЛИТЕТА И 
ОБЕЛЕЖАВАЊЕ




Члан 12.



Провера квалитета керамичких и санитарних производа, према овом правилнику врши 
се методама испитивања утврђеним у стандарду JUS U.N5.101.




Члан 13.



Означавање и обележавање производа санитарне керамике врши се у складу са 
одредбама утврђеним у стандарду JUS U.N5.100.




Члан 14.



Испитивања из члана 4. овог правилника врши акредитована лабораторија која 
испуњава услове утврђене стандардом JUS ISO 17025.




IV. ЗАВРШНА ОДРЕДБА




Члан 15.



Овај правилник ступа на снагу осмог дана од дана објављивања у "Службеном листу 
СЦГ".





Број: 6/0-04-004/2004-15

9. децембра 2004. године

Београд

Министар за

унутрашње економске 
односе

Амир Нурковић,
с. р.







