


	
	Zakon

	


	
				
					Редакцијски пречишћен текст
				
				На основу члана 54. став 3. Закона о безбедности и здрављу на раду (,,Службени гласник РС”, број 101/05),
				Министар рада, запошљавања и социјалне политике доноси
				
				ПРАВИЛНИК
				о програму и начину полагања стручног 
				испита за обављање послова безбедности и здравља на раду и 
				послова одговорног лица
				"Службени гласник РС", бр. 
				111 од 14. децембра 2013, 57 од 30. маја 2014, 126 од 19. 
				новембра 2014, 111 од 29. децембра 2015, 113 од 17. децембра 
				2017 - др. закон,  
				11 од 20. фебруара 2019.
				*Службени гласник РС, број 11/2019
				
				НАПОМЕНА ИЗДАВАЧА: Правилник је престао да важи у делу 
				којим се прописује висина трошкова полагања стручног испита за 
				обављање послова за безбедност и здравље на раду и послова 
				одговорног лица, даном ступања на снагу Закона 
				о изменама и допунама Закона о 
				републичким административним таксама („Службени гласник РС“, 
				број 113/2017), односно 25. децембра 2017. године(види члан 79. 
				Закона – 113/2017-192).
				
				Основне одредбе
				Члан 1.
				Овим правилником прописује се програм
				и начин полагања стручног испита за обављање послова безбедности и здравља на раду и послова одговорног лица (у даљем тексту: стручни испит).
				Стручни испит полажу лица која се оспособљавају за практично обављање послова безбедности и здравља на раду (у даљем тексту: стручно лице), као и лица која се оспособљавају за практично обављање послова прегледа и 
				провере опреме за рад и послова испитивања услова радне околине (у даљем тексту: одговорно лице).
				*Службени гласник РС, број 111/2015
				**Службени гласник РС, број 11/2019
				Члан 2.
				Стручни испит полаже се у министарству надлежном за послове рада (у даљем тексту: министарство).
				Члан 3.
				Стручни испит састоји се од општег и посебног дела, а полаже се усмено и писмено.
				Члан 4.
				Трошкове полагања стручног испита сноси послодавац, односно стручно или одговорно лице које се пријави за полагање стручног испита.
				Програм стручног испита
				Члан 5.
				Стручни испит полаже се по Програму за полагање стручног испита – о практичној оспособљености лица за обављање послова безбедности и здравља на раду и послова прегледа и 
				провере опреме за рад и испитивања услова радне околине (у даљем тексту: Програм).
				Програм се састоји од општег и посебног дела.
				Програм је одштампан уз овај правилник и чини његов саставни део.
				Управа за безбедност и здравље 
				на раду дужна је да на својој web презентацији кандидатима учини 
				доступним Програм и прописе који су садржани у Програму, односно 
				да кандидатима обезбеди информације о службеним гласилима у 
				којима су ти прописи објављени.
				*Службени гласник РС, број 111/2015
				**Службени гласник РС, број 11/2019
				Члан 6.
				Општи део Програма садржи познавање:
				1) међународних правних извора у области безбедности и здравља на раду и система безбедности и здравља на раду у Републици Србији;
				2) права, обавеза и одговорности послодаваца и запослених према прописима у области рада, здравствене заштите и социјалног осигурања (радни односи, здравствена заштита, здравствено осигурање и пензијско и инвалидско осигурање).
				Општи део Програма обезбеђује да се стручно, односно одговорно лице оспособи за познавање и практичну примену прописа којима су утврђена права, обавезе и одговорности послодаваца и запослених у области безбедности и здравља на раду. 
				Члан 7.
				Посебни део Програма садржи познавање:
				1) начина и поступка процене ризика на радном месту и у радној околини;
				2) општих и посебних мера безбедности и здравља на раду;
				3) методолошких поступака прегледа и 
				провере опреме 
				за рад, односно опреме која подлеже превентивним и периодичним 
				прегледима и проверама у складу са прописима у области безбедности и здравља на раду;
				4) методолошких поступака испитивања услова радне околине, односно хемијских, биолошких и физичких штетности (осим јонизујућих зрачења), микроклиме и осветљености.
				Посебни део Програма обезбеђује да се стручно, односно одговорно лице, сагласно пословима које обавља и лиценци која му се издаје, оспособи за примену специфичних мера и поступака у области безбедности и здравља на раду који се могу применити или који се обавезно примењују код послодавца код кога обавља послове. 
				*Службени гласник РС, број 111/2015
				Начин полагања стручног испита
				Члан 8.
				Стручни испит полаже се пред Комисијом за полагање стручног испита за обављање послова безбедности и здравља на раду и послова одговорног лица (у даљем тексту: Комисија), коју решењем образује министар надлежан за послове рада (у даљем тексту: министар).
				Члан 9.
				Комисија има председника и четири члана.
				Председник и чланови Комисије имају заменике.
				Председник и чланови Комисије јесу испитивачи за одређене области.
				За поједине области, у случају потребе, могу се именовати испитивачи из реда истакнутих стручњака за поједине области из посебног дела Програма, који улазе у састав Комисије.
				Решењем о образовању Комисије, утврђује се њен састав и одређују председник, заменик председника, чланови, њихови заменици и испитивачи за поједине области, као и секретар и његов заменик који обављају административне послове.
				Брисан је ранији став 6. (види члан 
				4. Правилника - 11/2019-3)
				Члан 10.
				Комисијом руководи председник Комисије, а за време његовог одсуства или спречености заменик председника Комисије.
				Испитивачи морају имати најмање 
				шести ниво, подниво два (ниво 6.2) квалификације у складу са 
				прописима који уређују Национални оквир квалификација.
				*Службени гласник РС, број 11/2019
				Члан 11.
				Пријава за полагање стручног испита (у даљем тексту: пријава) подноси се министарству – Управи за безбедност и здравље на раду на одговарајућем обрасцу – обрасци 1а, 1б и 1в који су одштампани уз овај правилник и који чине његов саставни део.
				Пријаву подноси послодавац, а 
				може је поднети и лице које жели да се оспособи за обављање 
				послова стручног лица, односно одговорног лица.
				Послодавац подноси пријаву за одговорно лице када је то лице запослено код послодавца, а може је поднети и лице које жели да се оспособи за обављање послова одговорног лица.
				Лице које је пријављено за полагање стручног испита јесте кандидат за полагање стручног испита (у даљем тексту: кандидат).
				Уз пријаву се прилаже:
				1) диплома о степену и врсти образовања (оверен препис или копија дипломе);
				2) фотокопија личне карте кандидата;
				3) доказ о уплати републичке 
				административне таксе.
				Кандидат, у једном испитном року, може да се пријави за полагање стручног испита за стручно лице или за одговорно лице, односно за једну врсту стручне оспособљености одговорног лица.
				Кандидат који је положио стручни испит за једну врсту стручне оспособљености може да поднесе пријаву за полагање стручног испита за другу врсту стручне оспособљености. Тај кандидат полаже стручни испит само у делу Програма који се разликује од дела Програма по коме је положио стручни испит.
				*Службени гласник РС, број 11/2019
				Члан 12.
				Комисија утврђује рок у коме кандидат приступа полагању стручног испита, који не може бити дужи од три месеца од дана пријема пријаве.
				Члан 13.
				О датуму, времену и месту полагања стручног испита Комисија је дужна да подносиоцу пријаве достави писмено обавештење, најкасније 15 дана пре дана одређеног за полагање стручног испита.
				Члан 14.
				Ако кандидат не приступи полагању стручног испита или ако пре полагања стручног испита изјави да одустаје од полагања стручног испита, сматраће се да је одустао од пријаве за полагање стручног испита.
				Комисија, на писмени захтев кандидата, уз који поднесе одговарајуће доказе – одмах или најкасније у року од седам дана, може одложити полагање стручног испита ако је кандидат из оправданих разлога (због болести или из других оправданих разлога) спречен да полаже стручни испит.
				Члан 15.
				Пре почетка полагања стручног испита, утврђује се идентитет кандидата увидом у личну карту или другу личну исправу и кандидати се упознају са правилима којих се морају придржавати током стручног испита.
				Члан 16.
				Стручни испит почиње полагањем општег дела испита.
				Општи део стручног испита полаже се усмено.
				Члан 17.
				Ако у току трајања испита кандидат неоправдано одустане од започетог полагања стручног испита, сматраће се да испит није положио.
				Комисија може одложити започето полагање стручног испита ако је кандидат због болести или из других оправданих разлога спречен да настави полагање стручног испита.
				Члан 18.
				Успех на општем делу стручног испита оцењују испитивачи који су одређени за тај део испита. 
				Оцењивање се врши оценом „положио” или „није положио”.
				Члан 19.
				Кандидат који није положио општи део стручног испита не може приступити полагању посебног дела стручног испита.
				Члан 20.
				Након положеног општег дела стручног испита кандидат приступа полагању посебног дела стручног испита.
				Посебни део стручног испита полаже се писмено, 
				сагласно овом правилнику и усмено.
				*Службени гласник РС, број 11/2019
				Члан 21.
				Посебни део стручног испита почиње полагањем писменог дела испита.
				Писмени део посебног дела стручног испита траје два часа.
				Кандидат који је пријављен за полагање стручног испита за стручно лице (за обављање послова безбедности и здравља на раду у смислу члана 40. Закона о безбедности и здрављу на раду) полаже писмени део стручног испита који обухвата израду писменог рада, у којем обрађује задату тему из члана 7. став 1. 
				тачка 1) овог правилника.
				Кандидат који је пријављен за полагање стручног испита за одговорно лице које обавља послове прегледа и 
				провере опреме за рад полаже писмени део стручног испита који обухвата израду писменог рада, у којем кандидат обрађује задату тему из члана 7. став 1. тачка 3) овог правилника.
				Кандидат који је пријављен за полагање стручног испита за одговорно лице које обавља послове испитивања услова радне околине полаже писмени део стручног испита који обухвата израду писменог рада, у којем кандидат обрађује задату тему из члана 7. став 1. тачка 4) овог правилника.
				Тему за израду писменог рада у оквиру посебног дела стручног испита одређује испитивач.
				*Службени гласник РС, број 111/2015
				**Службени гласник РС, број 11/2019
				Члан 22.
				Успех на писменом делу посебног дела стручног испита оцењује испитивач који је одређен за тај део испита. 
				Оцењивање се врши оценом „положио” или „није положио”.
				Члан 23.
				Кандидат који није положио писмени део посебног дела стручног испита не може приступити усменом полагању посебног дела стручног испита.
				Члан 24.
				Након положеног писменог дела стручног 
				испита кандидат приступа усменом полагању посебног дела стручног 
				испита.
				Кандидат који је пријављен за полагање 
				стручног испита за стручно лице полаже усмени део посебног дела 
				стручног испита, који обухвата одбрану писменог рада, односно 
				проверу знања из начина и поступка процене ризика на радном 
				месту и у радној околини, као и проверу знања из општих и 
				посебних мера безбедности и здравља на раду.
				Кандидат који је пријављен за полагање 
				стручног испита за одговорно лице полаже усмени део посебног 
				дела стручног испита, који обухвата одбрану писменог рада из 
				методолошких поступака прегледа и провере опреме за рад или 
				методолошких поступака испитивања услова радне околине, односно 
				хемијских, биолошких и физичких штетности (осим јонизујућих 
				зрачења), микроклиме и осветљености, односно проверу знања из 
				начина и поступка процене ризика на радном месту и у радној 
				околини, као и проверу знања из општих и посебних мера 
				безбедности и здравља на раду. 
				Ако кандидат не положи усмени део 
				посебног дела стручног испита, поново полаже само усмени део 
				посебног дела стручног испита.
				*Службени гласник РС, број 11/2019
				Члан 25.
				Успех на усменом делу посебног дела стручног испита оцењују испитивачи који су одређени за тај део испита. 
				Оцењивање се врши оценом ,,положио” или ,,није положио”.
				Члан 26.
				Кандидат који је положио општи део стручног испита, а није положио посебни део стручног испита, поново полаже само посебни део стручног испита.
				Кандидат је дужан да поновo 
				полаже стручни испит у целости, ако у року од годину дана од 
				положеног општег дела стручног испита не положи посебни део 
				стручног испита.
				*Службени гласник РС, број 11/2019
				Члан 27.
				О току стручног испита води се записник, који потписују председник Комисије, испитивачи и секретар Комисије.
				Обрасци записника из става 1. овог члана – обрасци 2а, 2б и 2в одштампани су уз овај правилник и чине његов саставни део.
				Члан 28.
				Кандидату који је положио стручни испит издаје се:
				1) Уверење о положеном стручном испиту о практичној оспособљености за обављање послова безбедности и здравља на раду (Образац 3);
				2) Уверење о положеном стручном испиту о практичној оспособљености одговорног лица, за обављање послова прегледа и 
				провере опреме за рад (Образац 4).
				3) Уверење о положеном стручном испиту о практичној оспособљености одговорног лица, за обављање послова испитивања услова радне околине, односно хемијских, биолошких и физичких штетности (осим јонизујућих зрачења), микроклиме и осветљености (Образац 5);
				Обрасци уверења из става 1. овог члана одштампани су уз овај правилник и чине његов саставни део.
				*Службени гласник РС, број 111/2015
				
				Брисан је назив изнад члана 29. (види 
				члан 10. Правилника - 11/2019-3)
				
				Члан 29.
				Брисан је 
				(види члан 10. Правилника 
				- 11/2019-3)
				Члан 30.
				Део средстава остварених на име трошкова полагања стручног испита користи се за финансирање рада Комисије, у складу са законом.
				Завршне одредбе
				Члан 31.
				Даном почетка примене овог правилника престаје да важи Правилник о програму, начину и висини трошкова полагања стручног испита за обављање послова безбедности и здравља на раду и послова одговорног лица („Службени гласник РС”, бр. 29/06, 62/07, 91/12 и 19/13).
				Члан 31а 
				
				Кандидати који су пријавили полагање стручног испита, а нису га 
				положили до дана ступања на снагу овог правилника испит полажу 
				применом прописа који је важио на дан подношења пријаве, с тим 
				што су кандидати који су положили општи део стручног испита 
				дужни да приступе полагању посебног дела стручног испита у року 
				од годину дана од ступања на снагу овог правилника.
				*Службени гласник РС, број 11/2019
				Члан 32.
				Овај правилник ступа на снагу осмог дана од дана објављивања у „Службеном гласнику Републике Србије”, a примењује се од 1. јануара 2014. године.
				
				Број 110-00-00009/2013-01
				У Београду, 10. децембра 2013. године
				Министар,
				др Јован Кркобабић, с.р.
				Прилози
				НАПОМЕНА ИЗДАВАЧА: Правилником о 
				изменама Правилника о програму, начину и висини трошкова 
				полагања стручног испита за обављањепослова 
				безбедности и здравља на раду и послова одговорног лица 
				("Службени гласник РС", број 11/2019) замењени су Програм о 
				полагању стручног испита – о практичној оспособљености лица за 
				обављање послова безбедности и здравља на раду и послова 
				прегледа и провере опреме за рад и испитивања услова радне 
				околине и обрасци 1а, 1б, 1в, 2а, 2б, 2в, 3, 4. и 5. (види 
				члан 1. Правилника - 11/2019-3).
				
				
				Прилог - Програм за полагање стручног испита 
				о практичној оспособљености лица за обављање послова безбедности 
				и здравља на раду и послова прегледа и провере опреме за рад и испитивања услова радне околине
				
				
				Образац 1а - Пријава за полагање стручног 
				испита о практичној оспособљености лица за обављање послова 
				безбедности и здравља на раду
				
				
				Образац 1б - Пријава за полагање стручног 
				испита о практичној оспособљености лица за обављање послова 
				одговорног лица за вршење прегледа и провере опреме за рад
				
				
				Образац 1в - Пријава за полагање стручног 
				испита о практичној оспособљености лица за обављање послова 
				одговорног лица за испитивање услова радне околине
				
				
				Образац 2а - Записник о полагању стручног 
				испита о практичној оспособљености за обављање послова 
				безбедности и здравља на раду
				
				
				Образац 2б - Записник о полагању стручног 
				испита о практичној оспособљености за обављање послова прегледа 
				и провере опреме за рад
				
				
				Образац 2в - Записник о полагању стручног 
				испита о практичној оспособљености за обављање послова 
				испитивања услова радне околине
				
				Образац 3 - Уверење о положеном стручном 
				испиту о практичној оспособљености за обављање послова 
				безбедности и здравља на раду
				
				Образац 4 - Уверење о положеном стручном 
				испиту о практичној оспособљености одговорног лица за обављање 
				послова прегледа и провере опреме за рад
				
				Образац 5 - Уверење о положеном стручном 
				испиту о практичној оспособљености одговорног лица за обављање 
				послова испитивања услова радне околине, односно хемијских, 
				биолошких и физичких штетности (осим јоонизујућих зрачења), 
				микроклиме и осветљености
	

