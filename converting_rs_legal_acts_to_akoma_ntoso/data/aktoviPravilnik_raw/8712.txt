


	
	Zakon

	


	
				На основу чл. 239. и 265. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон),
				Директор Директората цивилног ваздухопловства Републике Србије доноси
				ПРАВИЛНИК
				о информацијама које се достављају пре успостављања и измене функционалног блока ваздушног простора
				"Службени гласник РС", број 1 од 3. 
				јануара 2018.
				Предмет Правилника
				Члан 1.
				Овим правилником се утврђују правила која се односе на информације које се достављају Европској комисији, Европској агенцији за безбедност ваздушног саобраћаја (EASA), државама чланицама Европске уније и другима заинтересованим странама пре успостављања и измене функционалног блока ваздушног простора.
				Преузимање прописа Европске уније
				Члан 2.
				Правила која се односе на информације које се достављају Европској комисији, Европској агенцији за безбедност ваздушног саобраћаја (EASA), државама чланицама Европске уније и другима заинтересованим странама пре успостављања и измене функционалног блока ваздушног простора дата су у Прилогу, којим се преузима Уредба Комисије (ЕУ) број 176/2011 од 24. фебруара 2011. године о информацијама које се достављају пре успостављања и измене функционалног блока ваздушног простора.
				Прилог је одштампан уз овај правилник и чини његов саставни део.
				Значење израза
				Члан 3.
				Поједини изрази који се користе у овом правилнику имају следеће значење:
				1) Уредба (ЕЗ) бр. 549/2004 је Уредба Европског парламента и Савета (ЕЗ) бр. 549/2004 од 10. марта 2004. године којом се предвиђа оквир за формирање Јединственог европског неба (оквирна Уредба), која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, бр. 32/11, 54/12 и 24/13);
				2) Уредба (ЕЗ) бр. 550/2004 је Уредба Европског парламента и Савета (ЕЗ) бр. 550/2004 од 10. марта 2004. године о пружању услуга у ваздушној пловидби у оквиру Јединственог европског неба (Уредба о пружању услуга), која је преузета у законодавство Републике Србије Правилником о условима и начину издавања и важења сертификата за пружање услуга у ваздушној пловидби („Службени гласник РС”, бр. 32/11, 54/12 и 24/13);
				3) Уредба (ЕЗ) бр. 551/2004 је Уредба Европског парламента и Савета (ЕЗ) бр. 551/2004 од 10. марта 2004. године o организацији и коришћењу ваздушног простора у Јединственом европском небу (Уредба о ваздушном простору), која је преузета у законодавство Републике Србије Правилником о преузимању прописа Европске уније о управљању ваздушним простором и флексибилном коришћењу ваздушног простора („Службени гласник РС”, број 69/11).
				Изрази „држава чланица” и „Службени лист Европске уније” који се користе у Прилогу овог правилника, тумаче се сагласно тач. 2. и 3. Анекса II Мултилатералног споразума између Европске заједнице и њених држава чланица, Републике Албаније, Босне и Херцеговине, Републике Бугарске, Републике Хрватске, Бивше Југословенске Републике Македоније, Републике Исланд, Републике Црне Горе, Краљевине Норвешке, Румуније, Републике Србије и Мисије привремене управе Уједињених нација на Косову (у складу са Резолуцијом Савета безбедности УН 1244 од 10. јуна 1999) о успостављању Заједничког европског ваздухопловног подручја.
				Остали изрази који се користе у овом правилнику имају значење које је наведено у члану 2. Уредбе Комисије (ЕУ) бр. 176/2011.
				Ступање Правилника на снагу
				Члан 4.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 7/1-01-0028/2017-0001 
				У Београду, 14. децембра 2017. године
				Директор,
				Мирјана Чизмаров, с.р.
				Прилог
				Уредба Комисије (ЕУ) бр. 176/2011 од 24. фебруара 2011. године о информацијама које се достављају пре успостављања и измене функционалног блока ваздушног простора
				Члан 1.Предмет и област примене
				Овом уредбом утврђују се захтеви који се односе на:
				1) информације које заинтересоване државе чланице достављају Комисији, Европској агенцији за безбедност ваздушног саобраћаја (EASA), другим државама чланицама и заинтересованим странама пре успостављања и измене функционалног блока ваздушног простора;
				2) поступке за достављање информација странама из тачке 1) овог члана и подношење примедаба тих страна, пре него што се Комисија обавести о функционалном блоку ваздушног простора.
				Члан 2.Дефиниције
				За потребе ове уредбе примењују се дефиниције из члана 2. Уредбе (ЕЗ) бр. 549/2004.
				Следеће дефиниције се, такође, примењују:
				1) „заинтересоване државе чланице” су државе чланице које су се међусобно споразумеле да успоставе функционални блок ваздушног простора у складу са Уредбом (ЕЗ) бр. 550/2004; 
				2) „заинтересоване стране” су треће земље које су суседне функционалном блоку ваздушног простора, одговарајући корисници ваздушног простора или групе корисника ваздушног простора и тела која представљају особље, као и пружаоци услуга ваздушне пловидбе који су суседни онима у функционалном блоку ваздушног простора.
				Члан 3.Доказивање усклађености
				Заинтересоване државе чланице заједно достављају информације утврђене у анексу ове уредбе како би доказале испуњеност захтева из члана 9а Уредбе (ЕЗ) бр. 550/2004.
				Члан 4.Поступак размене информација за нове функционалне блокове ваздушног простора
				1. Заинтересоване државе чланице дужне су да доставе Комисији информације утврђене у Анексу најкасније до 24. јуна 2012. године. Најкасније недељу дана након пријема информација Комисија их ставља на располагање EASA, другим државама чланицама и заинтересованим странама ради давања примедаба.
				2. Примедбе EASA, других држава чланица и заинтересованих страна подносе се Комисији најкасније два месеца након пријема информација. Комисија без одлагања доставља примљене примедбе и своје властите примедбе заинтересованим државама чланицама.
				3. Заинтересоване државе чланице на одговарајући начин разматрају примљене примедбе пре успостављања свог функционалног блока ваздушног простора.
				Члан 5.Измена успостављеног функционалног блока ваздушног простора
				1. За потребе ове уредбе сматра се да је успостављени функционални блок ваздушног простора измењен ако предложена измена резултира променама дефинисаних димензија функционалног блока ваздушног простора.
				2. Најкасније шест месеци пре спровођења измене заинтересоване државе чланице заједно обавештавају Комисију о предложеним изменама и достављају информације којима се оне образлажу, ажурирајући, по потреби, информације достављене за успостављање функционалног блока ваздушног простора. Најкасније недељу дана након пријема информација Комисија их ставља на располагање EASA, другим државама чланицама и заинтересованим странама, ради давања примедаба.
				3. EASA, друге државе чланице и заинтересоване стране подносе примедбе Комисији најкасније два месеца након пријема информација. Комисија без одлагања доставља заинтересованим државама чланицама примљене примедбе, као и своје примедбе.
				4. Заинтересоване државе чланице су дужне да правилно размотре примљене примедбе пре измене свог функционалног блока ваздушног простора.
				Члан 6.Функционални блокови ваздушног простора који су већ успостављени
				Заинтересоване државе чланице које су пре ступања на снагу ове уредбе већ успоставиле функционалан блок ваздушног простора обезбеђују да се захтеване информације утврђене у Анексу, које нису већ достављене као део њиховог обавештења, доставе Комисији најкасније до 24. јуна 2012. године.
				Члан 7.Ступање на снагу
				Ова уредба ступа на снагу 20. дана од дана објављивања у „Службеном листу Европске уније”.
				Ова уредба је обавезујућа у целини и непосредно се примењује у свим државама чланицама.
				АНЕКС
				ИНФОРМАЦИЈЕ КОЈЕ СЕ ДОСТАВЉАЈУ
				ДЕО I.
				Опште информације
				1. Заинтересоване државе чланице наводе:
				а) тачку за контакт у вези са функционалним блоком ваздушног простора;
				б) дефинисане димензије функционалног блока ваздушног простора;
				ц) заједнички именоване пружаоце услуга у ваздушном саобраћају и, по потреби, пружаоце метеоролошких услуга и њихове одговарајуће области надлежности;
				д) пружаоце услуга у ваздушном саобраћају који пружају услуге без сертификације у складу са чланом 7. став 5. Уредбе (ЕЗ) бр. 550/2004 и њихове одговарајуће области надлежности.
				2. Заинтересоване државе чланице обезбеђују информације о закљученим споразумима у вези са успостављањем или изменом функционалног блока ваздушног простора, укључујући:
				а) копије докумената који одражавају међусобни споразум заинтересованих држава чланица о успостављању функционалног блока ваздушног простора;
				б) информације о споразумима између националних надзорних тела у функционалном блоку ваздушног простора;
				ц) информације о споразумима између пружалаца услуга у ваздушном саобраћају у функционалном блоку ваздушног простора;
				д) информације о споразумима између надлежних цивилних и војних органа у вези са њиховим учешћем у управљачким структурама функционалног блока ваздушног простора.
				3. Заинтересоване државе чланице се могу позивати на информације које су већ достављене Комисији као део спровођења Јединственог европског неба.
				ДЕО II.
				Захтеви из члана 9а став 2. Уредбе (ЕЗ) бр. 550/2004
				Заинтересоване државе чланице достављају информације, укључујући пратећу документацију, које се односе на захтеве из члана 9а став 2. Уредбе (ЕЗ) бр. 550/2004.
				1. Безбедносна студија функционалног блока ваздушног простора
				У погледу безбедносне студије функционалног блока ваздушног простора достављају се следеће информације:
				а) заједничка безбедносна политика или планови за успостављање заједничке безбедносне политике;
				б) опис споразума у вези са истраживањем удеса и незгода и планови о томе како ће се решавати прикупљање, анализа и размена безбедносних података;
				ц) опис начина на који се управља безбедношћу како би се избегло нарушавање учинка безбедности унутар функционалног блока ваздушног простора;
				д) опис споразума којима се јасно утврђују и додељују надлежности и интеракције у односу на постављање безбедносних циљева, безбедносни надзор и пратеће принудне мере у погледу пружања услуга ваздушне пловидбе унутар функционалног блока ваздушног простора;
				е) документација и/или изјаве о томе да је пре увођења оперативних промена насталих из успостављања или измене функционалног блока ваздушног простора, спроведена безбедносна процена, укључујући препознавање опасности, процену и умањење ризика.
				2. Оптимална употреба ваздушног простора, узимајући у обзир проток ваздушног саобраћаја
				Заинтересоване државе чланице достављају следеће информације:
				а) опис односа са одговарајућим мрежним функцијама за управљање ваздушним простором и управљање протоком ваздушног саобраћаја из члана 6. Уредбе (ЕЗ) бр. 551/2004 Европског парламента и Савета, укључујући усклађивање, споразуме и поступке за постизање оптимизоване употребе ваздушног простора;
				б) у погледу управљања ваздушним простором у оквиру функционалног блока ваздушног простора који није обухваћен мрежним функцијама из члана 6. Уредбе (ЕЗ) бр. 551/2004, информације о:
				– споразумима за интегрисано управљање ваздушним простором,
				– одредбама за размену података о управљању ваздушним простором,
				– споразумима за ефикасно доношење одлука;
				ц) у погледу усклађивања у реалном времену у оквиру функционалног блока ваздушног простора:
				– опис начина на који се управља прекограничним активностима ако се створе нове области које произилазе из успостављања или измене функционалног блока ваздушног простора.
				3. Усклађеност са европском мрежом рута
				Заинтересоване државе чланице достављају информације којима се доказује да је пројектовање и коришћење рута за функционални блок ваздушног простора у складу са успостављеним поступком за свеобухватно усклађивање, развој и спровођење европске мреже рута из члана 6. Уредбе (ЕЗ) бр. 551/2004 и да је спроведено у оквиру тог поступка.
				Заинтересоване државе чланице могу упутити на информације које су већ достављене Комисији као део спровођења Јединственог европског неба.
				4. Укупна додата вредност на основу анализе трошкова и користи
				Заинтересоване државе чланице достављају изјаве којима се потврђује:
				а) да је анализа трошкова и користи спроведена у складу са стандардном индустријском праксом, користећи, између осталог, анализу дисконтованог новчаног тока;
				б) да анализа трошкова и користи пружа консолидовани приказ утицаја успостављања или измене функционалног блока ваздушног простора на цивилне и војне кориснике ваздушног простора;
				ц) да анализа трошкова и користи показује укупно позитиван финансијски резултат (нето садашња вредност и/или унутрашња стопа повраћаја прихода) за успостављање или измену функционалног блока ваздушног простора;
				д) да функционални блок ваздушног простора доприноси смањењу утицаја ваздухопловства на животну средину;
				е) да су вредности трошкова и користи, њихови извори и претпоставке на којима се заснива развој анализе трошкова и користи били документовани;
				ф) да су биле консултоване главне интересне групе и да су им дате повратне информације о проценама трошкова и користи које се односе на њихово пословање.
				5. Обезбеђивање несметаног и флексибилног преноса надлежности за контролу летења између јединица за пружање услуга у ваздушном саобраћају
				Заинтересоване државе чланице достављају информације да докажу да је пренос надлежности за контролу летења несметан и флексибилан унутар функционалног блока ваздушног простора. Ово укључује следеће информације о променама које су уведене успостављањем или изменом функционалног блока ваздушног простора:
				а) опис споразума о прекограничном пружању услуга у ваздушном саобраћају;
				б) споразуме закључене ради унапређења поступака усклађивања између заинтересованих пружалаца услуга у ваздушном саобраћају унутар функционалног блока ваздушног простора и даље планиране иницијативе за унапређење усклађивања;
				ц) опис споразума закључених ради унапређења поступака усклађивања између заинтересованих цивилних и војних пружалаца услуга у ваздушном саобраћају и даље планиране иницијативе за унапређење усклађивања у складу са концептом флексибилне употребе ваздушног простора;
				д) опис споразума закључених ради унапређења поступака усклађивања са заинтересованим суседним пружаоцима услуга у ваздушном саобраћају и даљих планираних иницијатива за унапређење усклађивања.
				6. Обезбеђивање компатибилности између различитих конфигурација ваздушног простора оптимизацијом, између осталог, постојећих области информисања ваздухоплова у лету
				Заинтересоване државе чланице достављају информације о расположивим плановима за постизање усаглашене организације и класификације различитих конфигурација ваздушног простора унутар функционалног блока ваздушног простора. Ови планови укључују:
				а) начела класификације ваздушног простора и организације ваздушног простора за функционални блок ваздушног простора;
				б) промене конфигурације ваздушног простора које произилазе из усаглашавања унутар функционалног блока ваздушног простора.
				7. Регионални споразуми закључени у оквиру ICAO
				Заинтересоване државе чланице достављају списак постојећих регионалних споразума закључених у складу са оквиром успостављеним Анексом 11 Конвенције о међународном цивилном ваздухопловству, који су од значаја у погледу успостављања и функционисања функционалног блока ваздушног простора.
				8. Постојећи регионални споразуми
				Заинтересоване државе чланице достављају списак постојећих споразума закључених са једном или више заинтересованих држава чланица, укључујући и оне закључене са трећим земљама, који су од значаја у погледу успостављања и функционисања функционалног блока ваздушног простора.
				9. Циљеви учинка на нивоу Европске уније
				9.1. Заинтересоване државе чланице достављају информације о споразумима закљученим да би се олакшала усклађеност са циљевима учинка на нивоу Европске уније из члана 11. Уредбе (ЕЗ) бр. 549/2004.
				9.2. Заинтересоване државе чланице могу упућивати на информације које су већ достављене Комисији у складу са чланом 5. Уредбе Комисије (ЕУ) бр. 691/2010.
	

