


	
	Zakon


	
	На основу члана 54. став 3. Закона о дивљачи и ловству („Службени гласник РС”, број 18/10),
	Министар пољопривреде, трговине, шумарства и водопривреде, доноси 
	
	ПРАВИЛНИК
	о начину организовања стручне службе за газдовање ловиштем
	
	"Службени гласник РС", број 26 од 5. априла 
	2012.
	
	Члан 1.
	Овим правилником ближе се прописује начин организовања стручне службе за газдовање ловиштем.
	Члан 2.
	Стручну службу за газдовање ловиштем чине лица која су стекла лиценцу за обављање стручних послова газдовања ловиштем и која су запослена код правног лица које је регистровано за обављање стручних послова у ловству, у складу са законом којим се уређује ловство (у даљем тексту: стручна лица). 
	
	Када стручну службу за газдовање ловиштем чине два или више стручних лица, корисник ловишта може својим општим актом да одреди руководиоца стручне службе, који организује и координира рад стручне службе и обавља стручне послове у ловишту. 
	
	Члан 3.
	Стручна служба за газдовање ловиштем организује се на начин да се планирани стручни послови газдовања ловиштем обављају непрестано на целој површини ловишта.
	Члан 4.
	У зависности од укупне површине, врсте ловишта по намени, врсте ловишта по коришћењу простора, типа ловишта по надморској висини и конфигурацији терена, гајених ловостајем заштићених врста дивљачи, планираних мера газдовања ловиштем, као и других природних и економских услова ловишта, програмом развоја ловног подручја у коме се то ловиште налази прописује се број стручних лица у ловиштима, с тим да максимална површина по једном стручном лицу не може бити већа од 60.000 ha.
	Члан 5.
	Стручна служба за газдовање ловиштем у погледу обављања стручних активности и послова коришћења, управљања, заштите и унапређивања популација дивљачи и њихових станишта и предузимања радњи за спровођење планских докумената организује се на начин да се обезбеди: 
	
	1) непрекидно праћење стања у ловишту кроз праћење ловостајем заштићене дивљачи у погледу бројности, оствареног прираста, полне, старосне и трофејне структуре за сваку врсту дивљачи, миграције дивљачи, здравственог стања и кондицију дивљачи као и услова за размножавање дивљачи и развој подмлатка;
	2) предузимање стручних мера у погледу:
	(1) организовања и извођења лова, у складу са планским документом,
	(2) организовања и извођења промета одстрељене дивљачи и њених делова у складу са прописима којима се уређују ветеринарство и ловство,
	(3) организовања и координације рада ловочуварске службе,
	(4) успостављања и одржавања оптималне бројности ловостајем заштићених врста дивљачи утврђене у ловној основи,
	(5) утврђивања бројног стања дивљачи у ловишту, 
	(6) спровођења планских докумената, 
	(7) употребе ловачког оружја и муниције, ловачких паса у лову, као и лова соколовима у ловиштима у којима је такав начин лова предвиђен ловном основом, 
	
	(8) праћења стања ловних и ловно-техничких објеката,
	(9) организовања оцењивања трофеја дивљачи, 
	(10) набавке, односно производње хранива за исхрану и прихрану дивљачи по утврђеним нормативима,
	(11) учествовања у спровођењу превентивних ветеринарско-санитарних мера у ловишту ради здравствене заштите дивљачи,
	(12) спровођења превентивних мера заштите дивљачи при обављању пољопривредних и других радова у ловишту, 
	
	(13) обележавања, односно означавања граница ловишта, терена за обуку паса и полигона за лов дивљачи, као и ловно-техничких објеката у ловишту, 
	
	(14) обуке ловачких паса у ловишту,
	(15) учествовања у организовању ловачких испита, испита за оцењивање трофеја дивљачи и другим активностима од значаја за едукацију ловаца,
	(16) спровођења научно-истраживачких радова у ловишту,
	(17) спречавања штете на дивљачи и штете од дивљачи;
	3) састављање оперативних планова и програма за унапређење квалитативног и квантитативног стања дивљачи и њихових станишта у ловишту, односно газдовање ловиштем, записника, извештаја, анализа, евиденције, обављање кореспонденције и слично, као и покретање поступка израде ревизије планских докумената за газдовање ловиштем.
	Члан 6.
	Стручна служба за газдовање ловиштем у погледу функционалности, ефикасности, униформности и мобилности организује се на начин да се за стручна лица обезбеђује службено оружје, легитимација, униформа, превозно средство и друга опрема.
	Члан 7.
	Службено оружје и одговарајућа муниција стручног лица обезбеђује се и евидентира се у складу са законом којим се уређује ловство и законом којим се уређује оружје и муниција. 
	
	Стручно лице користи службено оружје искључиво у ловишту у коме врши дужност, за потребе спровођења мера газдовања ловиштем предвиђених ловном основом, а у складу са законом којим се уређује ловство и законом којим се уређује оружје и муниција. 
	
	Члан 8.
	Службено оружје чува се закључано и на други начин обезбеђено како не би дошло у посед неовлашћених лица, у складу са прописима којима се уређује оружје и муниција. 
	
	Приступ службеном оружју има овлашћено лице, у складу са прописима којима се уређује оружје и муниција.
	Члан 9.
	Овлашћено лице из члана 8. став 2. овог правилника задужује, односно раздужује службено лице службеним оружјем и одговарајућом муницијом, уз обавезну претходну контролу исправности службеног оружја. 
	
	Оружје се задужује, односно раздужује ненапуњено, очишћено и одвојено од муниције.
	Члан 10.
	Легитимација стручног лица издаје се у виду картице, правоугаоног облика, димензија 54х86,6mm, која је израђена од тврдог картона, са доминантним зеленим тоновима. 
	
	Легитимација из става 1. овог члана садржи податке о стручном лицу, правном лицу и ловишту у коме стручно лице обавља дужност, и то: име, презиме и јединствени матични број стручног лица, место за фотографију, регистарски број легитимације, назив и седиште ловишта у коме стручно лице обавља дужност, пословно име и седиште правног лица, датум и место издавања легитимације и печат и потпис издаваоца легитимације.
	Члан 11.
	Униформа стручног лица је радна и свечана, тамно зелене, односно маслинасто зелене боје. 
	
	Радну униформу стручног лица чини: 
	1) капа/качкет; 
	2) кошуља (једна летња и једна зимска); 
	3) панталоне (једне летње и једне зимске); 
	4) џемпер; 
	5) рукавице; 
	6) капут, јакна; 
	7) ципеле; 
	8) чизме. 
	Свечану службену униформу стручног лица чини: 
	1) шешир; 
	2) кошуља (једна летња и једна зимска); 
	3) џемпер; 
	4) одело (једно летње и једно зимско); 
	5) капут; 
	6) ципеле. 
	Стручно лице радну униформу носи за време вршења службе и не може је отуђити. 
	
	Члан 12.
	Ради обављања планираних послова стручне службе за газдовање ловиштем обезбеђује се моторно возило које се користи искључиво у ловишту. 
	
	Моторним возилом управљају само лица која испуњавају услове за управљање моторним возилима у складу са законом којим се уређује безбедност саобраћаја и уз овлашћење надлежног органа корисника ловишта.
	Члан 13.
	Другу опрему стручних лица чине фотоапарат, двоглед, ловачки нож и остала опрема, у складу са законом којим се уређује ловство.
	Члан 14.
	Овај правилник ступа на снагу осмог дана од дана објављивања у „Службеном гласнику Републике Србије”.
	
	Број 110-00-00041/2012-09
	У Београду, 27. марта 2012. године
	Министар,
	
	Душан Петровић, с.р.

