


Редакцијски пречишћен текст
	
	
	На основу члана 44. Закона о дивљачи и ловству („Службени гласник РС”, број 18/10),
Министар пољопривреде, шумарства и водопривреде доноси
ПРАВИЛНИК
	о начину установљавања ловног подручја и ловишта, условима за спровођење ловног газдовања, поступку спровођења јавног огласа, поступку за давање и одузимање права на газдовање ловиштем, садржини уговора, утврђивању висине одговарајућих гаранција које је дужно да обезбеди правно лице пре закључивања уговора, као и условима и начину за давање ловног ревира у закуп
"Службени гласник РС", бр. 80 од 2. новембра 2010, 11 од 
9. фебруара 2018.
I. ПРЕДМЕТ УРЕЂИВАЊА
Члан 1.
Овим правилником ближе се прописује начин установљавања ловног подручја и ловишта, услови за спровођење ловног газдовања, поступак спровођења јавног огласа, поступак за давање и одузимање права на газдовање ловиштем, садржина уговора, начин утврђивања висине одговарајућих гаранција које је дужно да обезбеди правно лице пре закључивања уговора, као и услови и начин за давање ловног ревира у закуп.
II. НАЧИН УСТАНОВЉАВАЊА ЛОВНОГ ПОДРУЧЈА
Члан 2.
Ловно подручје установљава се актом о установљавању ловног подручја.
Актом из става 1. овог члана ловно подручје установљава се као:
1) просторно заокружена географска и природна целина чије се границе одређују и дефинишу еколошким, географским и другим условима, а ради спровођења јединствене ловне политике, дугорочног рационалног газдовања популацијама одређених врста дивљачи и ефикасног предузимања одговарајућих мера у ловиштима;
2) простор у коме су биолошки, еколошки и други услови станишта на целој површини ловног подручја повољни за гајење, заштиту и одрживо коришћење одређених врста дивљачи, а истовремено немају негативни утицај на само станиште, осталу фауну и друге компоненте животне средине, као и на имовину правних и физичких лица;
3) простор на коме постојe (или треба да постоје) популацијe дивљачи чији популациони параметри омогућавају спровођење одговарајућих мера одрживог газдовања тим популацијама ради постизања, одржавања и обнављања броја и квалитета дивљачи (прираст, старосна, полна и трофејна структура) према природним и другим могућностима станишта, у складу са јединственом ловном политиком и програмом развоја ловног подручја, као и на начин који омогућава да се ловним газдовањем унутар ловног подручја уз дневну и сезонску миграцију дивљачи постигну планирани циљеви газдовања дивљачи на нивоу ловног подручја;
4) простор који испуњава стручно процењене услове примарне повољности за одређене врсте крупне дивљачи (јелен европски, срна, дивокоза, дивља свиња, мрки медвед, рис, вук, велики тетреб), које ће имати улогу носећих врста у процесу ловног газдовања на датом ловном подручју.
Члан 3.
Границе ловног подручја одређују се великим природним (средишњи токови великих река) или вештачким препрекама (аутопутеви), које спречавају природну миграцију длакаве дивљачи, као и другим јасно уочљивим границама.
Члан 4.
Акт о установљавању ловног подручја садржи нарочито:
1) назив ловног подручја;
2) опис граница ловног подручја;
3) укупну површину ловног подручја;
4) ловостајем заштићене и трајно заштићене врсте дивљачи у ловном подручју;
5) геотопографску подлогу у дигиталном растерском облику у размери до 1:300.000;
6) карту ловног подручја у дигиталном и штампаном облику.
III. НАЧИН УСТАНОВЉАВАЊА ЛОВИШТА
Члан 5.
Ловиште се установљава актом о установљавању ловишта.
Актом из става 1. овог члана ловиште се установљава као:
1) заокружена природна целина која се налази у оквиру једног ловног подручја, а чије су границе одређене у зависности од природне целине, еколошким, географским и другим условима, на начин да описују просторно заокружену и еколошки функционалну целину;
2) простор чије границе одређују што правилнију површину ради спречавања фрагментираности ловишта и међусобног задирања површина суседних ловишта једног у друго како би се избегло да корисник ловишта из једног дела у други део свог ловишта може да дође само проласком кроз ловиште којим газдује други корисник;
3) простор у коме могу да се спроводе одговарајуће мере одрживог газдовања популацијама дивљачи, у складу са програмом развоја ловног подручја и планским документима корисника ловишта;
4) ловиште посебне намене, ако испуњава услове за интегрално газдовање шумом, шумским земљиштем и дивљачи као природним богатствима од општег интереса и то на површини националног парка, односно на површини са већинским учешћем државних шума и шумског земљишта чији је корисник правно лице чији је оснивач Република Србија, односно аутономна покрајина, а која представља заокружену природну целину, ради јединственог газдовања природним ресурсима и спровођења посебних мера газдовања, у складу са опште прихваћеним основним принципима заштите и одрживог коришћења;
5) простор који може да се, ради боље организације ловног газдовања, подели на ловне ревире, као најмање организационе и функционалне делове ловишта, који се одређују ловном основом и то на начин који омогућава да се ловно газдовање спроводи тако да се уз дневну и сезонску миграцију дивљачи очува бројност и стабилност популације одређене врсте дивљачи на нивоу сваког ловног ревира.
Члан 6.
Ловишта се установљавају тако што у погледу:
1) коришћења простора могу бити:
(1) отворена,
(2) ограђена;
2) намене могу бити:
(1) ловишта посебне намене,
(2) ловишта на површини регистрованог рибњака,
(3) ловишта која се установљавају на основу захтева власника земљишта, у складу са законским условима,
(4) остала ловишта;
3) надморске висине и конфигурације терена могу бити:
(1) равничарска ловишта - до 200 m надморске висине,
(2) брдска ловишта - од 200 m до 600 m надморске висине,
(3) планинска ловишта - од 600 m до 1200 m надморске висине,
(4) високопланинска ловишта - преко 1200 m надморске висине.
Члан 7.
Ловиште посебне намене установљава се на површини националног парка и на површини са већинским учешћем државних шума и шумског земљишта као заокружена природна целина у којој постоје услови за спровођење посебних мера газдовања (заштита ретких и угрожених врста дивљачи, спровођење мера за реализацију поступка реинтродукције ловостајем заштићених врста дивљачи, спровођење мера за спречавање штета и усклађивање шумског, ловног и пољопривредног газдовања).
Отворено ловиште посебне намене може да се установи на површини мањој од 2000 ha само ако се утврди да та површина испуњава услове из става 1. овог члана и ако се утврди да постоји стручна оправданост за гајење крупних ловостајем заштићених врста дивљачи у отвореном ловишту посебне намене чија је површина мања од 2000 ha.
Ограђено ловиште посебне намене може да се установи на површини мањој од 300 ha само ако се утврди да та површина испуњава услове за спровођење посебних мера газдовања и ако се утврди да постоји стручна оправданост за гајење крупних ловостајем заштићених врста дивљачи у ограђеном ловишту чија је површина мања од 300 ha.
Члан 8.
Акт о установљавању ловишта доноси се на основу захтева једног правног лица које је власник земљишта, у складу са законом којим се уређује ловство.
Члан 9.
Акт о установљавању ловишта садржи нарочито:
1) назив ловног подручја у коме се ловиште налази;
2) назив ловишта;
3) врсту/тип ловишта, у складу са чланом 6. овог правилника;
4) опис граница ловишта;
5) укупну површину ловишта,
6) ловостајем заштићенe и трајно заштићенe врстe дивљачи које се налазе у ловишту у време установљавања ловишта;
7) геотопографску подлогу у дигиталном растерском облику у размери 1:50.000;
8) карту ловишта у дигиталном и штампаном облику.
Члан 10.
Акт о установљавању ловишта на површинама које су проглашене заштићеним природним добром и представљају заокружену природну целину, односно на површинама које заједно са површином заштићеног природног добра чине заокружену природну целину и испуњавају услове за установљавање ловишта, поред података из члана 10. овог правилника садржи и податке о успостављеним режимима заштите, описе површина обухваћених режимима заштите и карте ловишта са површинама на којима су успостављени одређени режими заштите.
IV. УСЛОВИ ЗА СПРОВОЂЕЊЕ ЛОВНОГ ГАЗДОВАЊА
Члан 11.
Спровођење ловног газдовања обавља се под условом да је :
1) обезбеђена одговарајућа гаранција у вредности почетних фондова ловостајем заштићених врста дивљачи, обрачунатој по прописаној висини накнаде (банкарска гаранција, залог, хипотека, акције, осигурање или други одговарајући облик гаранције);
2) обезбеђена стручна и ловочуварска служба за газдовање ловиштем;
3) донет програм улагања у ловиште за период на који се ловиште даје на газдовање, усклађен са програмом развоја ловног подручја;
4) обезбеђено спровођење ловног газдовања у погледу прописаних мера заштите, управљања, лова, коришћења и унапређивања популација дивљачи у ловишту, заштите, очувања и унапређивања станишта дивљачи и заштите, уређивања и одржавања ловишта, у складу са законом којим се уређује ловство и посебним прописима.
V. ПОСТУПАК СПРОВОЂЕЊА ЈАВНОГ ОГЛАСА
Члан 12.
Припрему и достављање јавног огласа за давање права на газдовање ловиштем на објављивање, као и остале радње везане за спровођење јавног огласа врши министарство надлежно за послове ловства, а на територији аутономне покрајине надлежни покрајински орган, у складу са законом којим се уређује ловство.
Члан 13.
Јавни оглас за давање права на газдовање ловиштем се спроводи тако што се уз пријаву на јавни оглас достављају докази о испуњености услова из члана 11. овог правилника, a који се односе на:
1) упис у регистар привредних субјеката, у складу са законом којим се уређује регистрација привредних субјеката;
2) обезбеђивање стручне и ловочуварске службе;
3) обезбеђивање одговарајуће гаранције у вредности почетних фондова ловостајем заштићених врста дивљачи обрачунатој по прописаној висини накнаде;
4) програм улагања у ловиште за период на који се ловиште даје на газдовање који мора да буде усклађен са програмом развоја ловног подручја;
5) доказ да је подносилац пријаве на јавни оглас правни следбеник досадашњег корисника ловишта који је ловиштем газдовао до ступања на снагу закона којим се уређује ловство и који је испунио све обавезе прописане планским документом на основу кога је газдовао тим ловиштем, уколико је ловиште установљено на површини постојећег ловишта;
6) доказ да се против подносиоца пријаве на јавни оглас не води истражни поступак за привредни криминал.
VI. ПОСТУПАК ЗА ДАВАЊЕ И ОДУЗИМАЊЕ ПРАВА НА ГАЗДОВАЊЕ ЛОВИШТЕМ
Члан 14.
На основу одлуке о избору корисника ловишта коме се даје право на газдовање ловиштем закључује се уговор о давању права на газдовање ловиштем у року од седам дана од дана доношења одлуке о избору корисника ловишта коме се даје право на газдовање ловиштем, у складу са законом којим се уређује ловство.
Изузетно од става 1. овог члана уговор о давању права на газдовање ловиштем посебне намене и ловиштем у коме је корисник власник земљишта закључује се у року од седам дана од дана установљавања ловишта, у складу са законом којим се уређује ловство.
Члан 15.
Право на газдовање ловиштем одузима се раскидом уговора о давању права на газдовање ловиштем, у складу са законом којим се уређује ловство.
У случају када се утврди да је корисник ловишта престао да испуњава уговорне обавезе, као и услове за ловно газдовање, односно ако ловиште престане да постоји у установљеним границама Министарство, а на територији аутономне покрајине надлежни покрајински орган покреће поступак за одузимање права на газдовање ловиштем.
Члан 16.
Када се не изврши давање права на газдовање ловиштем путем јавног огласа, као и у случају раскида уговора о давању права на газдовање ловиштем, до окончања поновљеног поступка доделе права на газдовање ловиштем новом кориснику, послове чувања, заштите и гајења дивљачи обављају јавна предузећа регистрована за обављање делатности од општег интереса, у складу са законом којим се уређује ловство.
VII. САДРЖИНА УГОВОРА О ДАВАЊУ ПРАВА НА ГАЗДОВАЊЕ ЛОВИШТЕМ
Члан 17.
Уговор о давању права на газдовање ловиштем садржи нарочито:
1) обавезу корисника ловишта да од дана потписивања уговора пренесе право располагања одговарајућим гаранцијама у вредности почетних фондова ловостајем заштићених врста дивљачи обрачунатим по прописаној висини накнаде;
2) обавезу улагања у ловиште у складу са програмом улагања у ловиште;
3) период на који се даје право на газдовање ловиштем;
4) бројност почетних фондова дивљачи на дан 1. априла текуће године који у планским документима корисника ловишта представљају матичне фондове на почетку ловне године;
5) обавезу корисника ловишта да израђује и спроводи планска докумената за газдовање ловиштем (ловна основа, годишњи план, програм газдовања за ограђени део ловишта и програм насељавања дивљачи), у складу са програмом развоја ловног подручја;
6) права и обавезе корисника ловишта у погледу заштите и гајења дивљачи;
7) мере за унапређивање газдовања ловиштем;
8) одговорност за чување ловишта и за спровођење мера заштите;
9) услове и начин раскида уговора;
10) права и обавезе корисника ловишта у случају раскида уговора.
VIII. УТВРЂИВАЊЕ ВИСИНЕ ОДГОВАРАЈУЋИХ ГАРАНЦИЈА КОЈЕ ЈЕ ДУЖНО ДА ОБЕЗБЕДИ ПРАВНО ЛИЦЕ 
ПРЕ ЗАКЉУЧИВАЊА УГОВОРА
Члан 18.
Висина одговарајућих гаранција које је дужно да обезбеди правно лице пре закључивања уговора утврђује се у вредности почетних фондова ловостајем заштићених врста дивљачи обрачунатој на основу висине накнаде за коришћење ловостајем заштићених врста дивљачи коју прописује министар на предлог Ловачке коморе, у складу са законом којим се уређује ловство.
IX. УСЛОВИ И НАЧИН ЗА ДАВАЊЕ ЛОВНОГ РЕВИРА 
У ЗАКУП
Члан 19.
	Ловни ревир може се дати у закуп под условом да:
	1) је ловни ревир који се даје у закуп, као део 
	ловишта посебне намене, одређен ловном основом ради боље организације 
	газдовања ловиштем;
	2) се тиме унапређује управљање ловним ревиром;
	3) закупац испуњава законом прописане услове.
	*Службени гласник РС, број 11/2018
	Члан 19а
	Корисник ловишта посебне намене који је законом 
	којима се уређује ловство одређен као корисник ловишта посебне намене (у 
	даљем тексту: корисник ловишта) може дати у закуп ловни ревир на основу 
	јавног конкурса.
	Јавни конкурс из става 1. овог члана, нарочито 
	садржи: правни основ за давање у закуп, податке о ловном ревиру као предмету 
	закупа (назив ловишта посебне намене у ком је ловном основом одређен ловни 
	ревир који се даје у закуп, назив/број ловног ревира, опис граница, укупна 
	површина и структура површина ловног ревира по начину коришћења и 
	власништву, прегледна карта ловишта са уцртаним ловним ревирима, процена 
	бројности и структуре популација врста дивљачи у ловном ревиру, стање 
	станишта дивљачи у ловном ревиру, ограничења у погледу проглашених режима 
	заштите природе или намене одређених површина у ловном ревиру (први степен 
	заштите у заштићеним природним добрима, копнена зона безбедности, активни 
	површински копови, површине које се користе за војне намене и сл.)), услове 
	које мора да обезбеди подносилац пријаве на јавном конкурсу, у погледу 
	техничких и кадровских капацитета (у даљем тексту: понуђач), период трајања 
	закупа, минималне услове закупа, рок за подношење пријава, критеријуме за 
	избор најбољег понуђача, садржину обрасца и обавештење о преузимању обрасца 
	пријаве на јавни конкурс са интернет странице корисника ловишта посебне 
	намене, рок за објављивање резултата јавног конкурса, као и потребну 
	документацију и то: програм унапређења управљања ловним ревиром (у даљем 
	тексту: Програм), доказ да је понуђач способан да пре потписивања уговора са 
	корисником ловишта посебне намене обезбеди гаранције за испуњење уговорних 
	обавеза (озбиљност доброг извршења посла) и другу документацију, која се 
	подноси уз пријаву, као и друге податке и информације.
	Програм нарочито садржи:
	1) циљеве и мере за унапређење:
	(1) гајења, заштите и коришћења ловних врста 
	дивљачи,
	(2) заштите стања неловних врста дивљачи,
	(3) заштите и очувања станишта дивљачи,
	(4) ловних и ловнотехничких објеката у ловном 
	ревиру;
	2) начин обезбеђивања стручне и ловочуварске 
	службе у ловном ревиру;
	3) план улагања и инвестиција за спровођење мера 
	прописаних Програмом са динамиком реализације плана;
	4) обавезу обезбеђивања гаранције за спровођење 
	управљања ловним ревиром.
	*Службени гласник РС, број 11/2018
	Члан 20.
	Корисник ловишта подноси министарству надлежном за 
	послове ловства, односно надлежном покрајинском органу, захтев за сагласност 
	за давање ловног ревира у закуп, у складу са законом којим се уређује 
	ловство.
	Уз захтев из става 1. овог члана корисник ловишта 
	доставља:
	1) предлог уговора о давању ловног ревира у закуп 
	који се закључује између корисника ловишта, као закуподавца и правног лица 
	на територији Републике Србије које је испунило прописане услове и које је 
	изабрано на јавном конкурсу из члана 19а овог правилника, као закупца;
	2) програм из члана 19а став 2. овог правилника;
	3) доказ да закупац испуњава законом прописане 
	услове;
	4) друге податке од значаја за давање ловног 
	ревира у закуп.
	Уговором из става 2. тачка 1) овог члана уређују 
	се међусобна права, обавезе и дужности између закуподавца и закупца у 
	спровођењу Програма, у складу са законом којим се уређује ловство, као и 
	међусобни односи у складу са законом којим се уређују облигациони односи 
	који настају из уговора.
	По добијању сагласности министарства надлежног за 
	послове ловства, а на територији аутономне покрајине надлежног покрајинског 
	органа, на давање ловног ревира ловишта посебне намене у закуп, Програм 
	постаје саставни део ловне основе за газдовање ловиштем посебне намене.
	*Службени гласник РС, број 11/2018
Члан 21.
Брисан је (види члан 4. 
Правилника - 11/2018-20)
Члан 22.
Брисан је (види члан 5. 
Правилника - 11/2018-20)
Члан 23.
Брисан је (види члан 6. 
Правилника - 11/2018-20)
	Х. ЗАВРШНА ОДРЕДБА
Члан 24.
Овај правилник ступа на снагу осмог дана од дана објављивања у „Службеном гласнику Републике Србије”.
Број 110-00-243/2010-09
У Београду, 21. октобра 2010. године
Министар,
др Саша Драгин, с.р.
