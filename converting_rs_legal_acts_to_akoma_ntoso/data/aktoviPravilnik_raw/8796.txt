


	
	Zakon


	
			На основу члана 18. став 4. Закона о железници („Службени гласник РСˮ, број 41/18),
			Министaр грaђeвинaрствa, сaoбрaћaja и инфраструктурe доноси
			ПРАВИЛНИК
			о елементима информације о услужном објекту
			„Службени гласник РС”, број 66 од 18. септембра 
			2019.
			Предмет уређивања
			Члан 1
			Овим правилником ближе се уређују елементи информације о услужном објекту, који је повезан са железничком инфраструктуром и у којем се пружају услуге у вези са обављањем железничког превоза.
			Информација о услужном објекту
			Члан 2.
			Информација о услужном објекту означава документ који садржи детаљне информације неопходне за приступ услужном објекту и услугама у вези са обављањем  жeлезничког превоза.
			Елементи информације о услужном објекту
			Члан 3.
			Информација о услужном објекту садржи најмање следеће податке, у мери у којој је то прописано овим правилником:
			1) списак свих постројења, зграда и опреме у оквиру услужног објекта у којем се пружају услуге у вези са обављањем  жeлезничког превоза, укључујући информације о томе где се налазе и њиховом радном времену; 
			2) главне контакт податке оператора услужног објекта;
			3) опис техничких карактеристика услужног објекта, попут споредних колосека или маневарских и ранжирних колосека, техничке опреме за утовар и истовар, опреме за прање и одржавање и капацитета за складиштење;
			4) информације о колосецима који нису део јавне железничке инфраструктуре, али су потребни за приступ услужним објектима који су неопходни за пружање услуга железничког превоза;
			5) опис свих услуга у вези са обављањем железничког превоза које се пружају у услужном објекту и врсту таквих услуга (основне, додатне и пратеће);
			6) могућност за самопружање услугама у вези са обављањем железничког превоза и условима који се на то примењују;
			7) информације о поступцима за подношење захтева за приступ услужном објекту или услугама које се пружају у том објекту, или и једно и друго, укључујући рокове за подношење захтева и рокове за обраду таквих захтева;
			8) за објекте којима управља више од једног оператора или у којима услуге у вези са обављањем железничког превоза пружа више од једног оператора, назнака да ли је потребно поднети посебне захтеве за приступ објектима и тим услугама;
			9) информације о минималном садржају и форми захтева за приступ услужним објектима и услугама у вези са обављањем железничког превоза или образац таквог захтева;
			10) најмање, у случају када су оператори услужних објеката и пружаоци услуга у вези са обављањем железничког превоза под директном или индиректном контролом контролног субјекта, модел уговора о приступу и општи услови;
			11) када је релевантно, информације о условима коришћења информационих система оператора, ако се од подносилаца захтева тражи коришћење таквих система и правила која се односе на заштиту осетљивих и пословних података;
			12) опис поступка координације и регулаторних мера из члана 8. Уредбе о појединостима поступка и критеријумима који се примењују за приступ услугама које се пружају у услужним објектима („Службени гласник РС”, број 57/19) и критеријума за давање предности из члана 9. Уредбе;
			13) информације о променама техничких карактеристика и привременим ограничењима капацитета услужног објекта који могу имати значајан утицај на рад услужног објекта, укључујући и планиране радове;
			14) информације о ценама за приступ услужном објекту и ценама за сваку од услуга које се пружају у тим објектима;
			15) информације о принципима система попуста који се нуде подносиоцима захтева, поштујући захтеве који се односе на чување пословних тајни.
			Израз контролни субјект, у смислу овог правилника, означава тело или привредно друштво које има директну или индиректну контролу над оператором услужног објекта и уз то је активан на тржишту услуга железничког превоза за које се користи објекат или има директну или индиректну контролу над оператором услужног објекта и железничким превозником који је у таквој позицији.
			Завршна одредба
			Члан 4.
			Овај правилник ступа на снагу осмог дана од дана објављивања у „Службеном гласнику Републике Србијеˮ, a примењује се од 1. јануара 2020. године.
			Број 110-00-83/2019-04
			У Београду, 9. септембра 2019. године
			Министар,
			Зорана Михајловић, с.р.
			
	

