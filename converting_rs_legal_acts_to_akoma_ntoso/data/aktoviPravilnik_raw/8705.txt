


	
	Zakon

	


	
			Редакцијски пречишћен текст
			
			
			На основу члана 239. и члана 249. став 1. Закона о ваздушном саобраћају („Службени гласник РС”, бр. 73/10, 57/11, 93/12, 45/15 и 66/15 – др. закон), 
			Директор Директората цивилног ваздухопловства Републике Србије доноси
			ПРАВИЛНИК 
			о обрасцу службене легитимације проверивача Директората цивилног ваздухопловства Републике Србије
			"Службени гласник РС", бр. 53 од 11. јула 2018, 13 
			од 28. фебруара 2019.
			Предмет Правилника
			Члан 1.
			Овим правилником се ближе одређује образац службене легитимације проверивача Директората цивилног ваздухопловства Републике Србије.
			Изглед обрасца службене легитимације 
			Члан 2.
			Службена легитимација проверивача Директората цивилног ваздухопловства Републике Србије (у даљем тексту: службена легитимација) се израђује на хартији претежно светло плаве и беле боје, правоугаоног облика, димензија 70 mm х 95 mm.
			Хартија која се користи за израду службене легитимације мора да садржи заштитни холограм и да буде таква да спречи или јасно покаже било какве измене или брисања.
			Службена легитимација мора да буде заштићена провидним пластифицираним материјалом.
			Текст службене легитимације се исписује двојезично, на српском језику ћириличним писмом и на енглеском језику.
			Изглед обрасца службене легитимације је дат у Прилогу који је одштампан уз овај правилник и чини његов саставни део.
			Садржина обрасца службене легитимације
			Члан 3.
			Насловна страна обрасца службене легитимације садржи:
			1) Мали грб Републике Србије, утиснут у горњем средишњем делу насловне стране обрасца, са стилизованом заставом Републике Србије са леве и десне стране грба;
			2) назив издаваоца службене легитимације, исписан великим словима непосредно испод грба Републике Србије;
			3) назив службене легитимације, исписан великим словима испод назива издаваоца;
			4) место за фотографију имаоца службене легитимације, димензија 25 mm x 20 mm, које се налази на левој страни средишњег дела обрасца;
			5) место за троцифрени идентификациони број службене легитимације, које се налази на десној страни средишњег дела обрасца;
			6) место за својеручни потпис имаоца легитимације;
			7) место за име и презиме имаоца службене легитимације;
			8) место за датум издавања службене легитимације;
			9) место за печат издаваоца службене легитимације;
			10) место за потпис овлашћеног лица издаваоца службене легитимације.
			Полеђина обрасца службене легитимације садржи:
			1) напомену у погледу важења службене легитимације;
			2) правни основ за овлашћења проверивача;
			3) серијски број обрасца службене легитимације.
			Важење службених легитимација издатих пре ступања на снагу Правилника
			Члан 4. 
			Службене легитимације издате на основу Правилника о садржини обрасца и начину издавања службене легитимације проверивача Директората цивилног ваздухопловства Републике Србије („Службени гласник РС”, број 2/11) важе до издавања службене легитимације у складу с овим правилником, а најкасније 90 дана од дана ступања на снагу овог правилника.
			Лице које поседује својство проверивача је дужно да службену легитимацију издату на основу прописа из става 1. овог члана врати надлежној организационој јединици Директората цивилног ваздухопловства Републике Србије приликом издавања службене легитимације према одредбама овог правилника.
			Престанак важења других прописа
			Члан 5. 
			Даном ступања на снагу овог правилника престаје да важи Правилник о садржини обрасца и начину издавања службене легитимације проверивача Директората цивилног ваздухопловства Републике Србије („Службени гласник РС”, број 2/11).
			Ступање Правилника на снагу
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 5/1-01-0009/2018-0003
			У Београду, 22. јуна 2018. године
			Директор,
			Мирјана Чизмаров, с.р.
			ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
			ПРАВИЛНИКА
			Правилник о измени Правилника о обрасцу 
			службене легитимације проверивача Директората цивилног 
			ваздухопловства Републике Србије: "Службени гласник РС", број 
			13/2019-87
			Члан 2. 
			Службене легитимације издате на 
			основу Правилника о обрасцу службене легитимације проверивача 
			Директората цивилног ваздухопловства Републике Србије („Службени 
			гласник РС”, број 53/18) важе до издавања службене легитимације у 
			складу с овим правилником, а најкасније 90 дана од дана ступања на 
			снагу овог правилника.
			Проверивач је дужaн да службену 
			легитимацију издату на основу прописа из става 1. овог члана врати 
			надлежној организационој јединици Директората цивилног 
			ваздухопловства Републике Србије приликом издавања службене 
			легитимације према одредбама овог правилника.
			Члан 3.
			Овај правилник ступа на снагу 
			осмог дана од дана објављивања у „Службеном гласнику Републике 
			Србије”.
			Прилози
			НАПОМЕНА ИЗДАВАЧА: Правилником о измени Правилника о обрасцу 
			службене легитимације проверивача Директората цивилног 
			ваздухопловства Републике Србије ("Службени гласник РС", број 
			13/2019) Прилог је замењен новим прилогом (види члан 1. Правилника - 
			13/2019-87). 
			
			
			
			 
	

