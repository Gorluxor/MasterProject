





	
		Редакцијски пречишћен текст



	
	
	
	На основу члана 22. став 2. Закона о генетички
модификованим организмима (“Службени лист СРЈ”, бр. 21/2001), савезни министар привреде
и унутрашње трговине прописује





ПРАВИЛНИК 


о обрасцу легитимације
савезног инспектора за генетички модификоване организме


„Службени лист СРЈ“,
бр. 69 од 15. новембра 2002, 81 од 24. септембра 2015 - 
др. правилник





Члан 1


Овим правилником прописује се образац легитимације (у даљем
тексту: легитимација) савезног инспектора за генетички модификоване организме, начин
издавања легитимација и начин вођења евиденције о издатим легитимацијама. 





Члан 2


Савезном инспектору за генетички модификоване организме
издаје се легитимација према обрасцу легитимације који је одштампан уз овај правилник
и чини његов саставни део. 





Члан 3


Легитимација је величине 6 x 9,5 цм.





Члан 4


Спољне стране корица легитимације су пресвучене кожним омотом
тамноплаве боје, а унутрашње стране су од папира беле боје. 





Члан 5


Легитимација садржи: 


1) на првој спољној страни корица, на врху, натпис:
"САВЕЗНА РЕПУБЛИКА ЈУГОСЛАВИЈА", на средини - грб СРЈ, а испод грба назив:
"ЛЕГИТИМАЦИЈА";


2) на првој унутрашњој страни корица - место за фотографију
димензија 2,5 x 3 цм и место за потпис имаоца легитимације; 


3) на првој унутрашњој страни, грб СРЈ, на средини натпис:
"САВЕЗНА РЕПУБЛИКА ЈУГОСЛАВИЈА", "САВЕЗНО МИНИСТАРСТВО ПРИВРЕДЕ И
УНУТРАШЊЕ ТРГОВИНЕ", НА СРЕДИНИ НАЗИВ: "Легитимација савезног инспектора
за генетички модификоване организме", а испод назива ознаку "Бр."
и место за уписивање регистарског броја; 


4) на другој унутрашњој страни - место за уписивање презимена,
имена једног родитеља и личног имена запосленог коме се издаје легитимација, место
за уписивање датума издавања легитимације, речи: "У Београду", место за
стављање отиска службеног печата, натпис "Савезно министарство привреде и унутрашње
трговине" и место за потпис овлашћеног лица за издавање легитимације;


5) на трећој унутрашњој страни одштампан је текст следеће
садржине: "Ималац ове легитимације овлашћен је да: врши контролу ограничене
употребе, увођења у производњу или стављања у промет генетички модификованих организама
и производа од генетички модификованих организама за које је донето решење по одредбама
Закона о генетички модификованим организмима; врши контролу да ли овлашћена организација
испуњава услове за обављање испитивања генетички модификованих организама или производа
од генетички модификованих организама; врши контролу метода испитивања генетички
модификованих организама или производа од генетички модификованих организама у огледном
пољу, на фарми или у лабораторији код овлашћених организација; врши контролу мера
безбедности при уношењу генетички модификованих организама у животну средину; узима
узорке генетички модификованих организама и производа од генетички модификованих
организама без накнаде, ради утврђивања испуњености услова прописаних овим законом;
врши преглед пословних књига и исправа ствараоца и корисника у вези са спровођењем
прописа о ограниченој употреби, производњи или промету генетички модификованих организама
и производа од генетички модификованих организама; прикупља податке и обавештења
од одговорних и других лица и саслушава сведоке и вештаке (члан 20. Закона о генетички
модификованим организмима)";


6) на четвртој унутрашњој страни одштампан је текст следеће
садржине: 


"Ималац ове легитимације овлашћен је да: забрани ограничену
употребу, увођење у производњу или стављање у промет генетички модификованих организама
и производа од генетички модификованих организама ако утврди да нису испуњени прописани
услови, забрани рад овлашћеној организацији ако утврди да не испуњава прописане
услове за обављање испитивања генетички модификованих организама и производа од
генетички модификованих организама или не обавља испитивање и контролу генетички
модификованих организма и производа од генетички модификованих организама у складу
са прописаним методама за испитивање; забрани уношење генетички модификованих организама
и производа од генетички модификованих организама у животну средину ако утврди да
нису спроведене мере безбедности; подноси кривичне пријаве, пријаве за привредне
преступе и захтеве за покретање прекршајног поступка због повреда одредби овог закона;
нареди предузимање и других мера на основу овлашћења из овог закона (члан 21. Закона
о генетички модификованим организмима)". 





Члан 6


О издатим легитимацијама води се евиденција у Савезном министарству
привреде и унутрашње трговине. 


Евиденција из става 1. овог члана садржи: презиме и име
лица коме је издата легитимација, регистарски број легитимације, датум издавања
и рубрику за напомене. 





Члан 7


Савезни инспектор за генетички модификоване организме коме
престане радни однос дужан је да легитимацију преда приликом пријема решења о престанку
радног односа, односно решења о распоређивању на друго радно место за чије вршење
није прописано поседовање легитимације.





Члан 8


Ако савезни инспектор за генетички модификоване организме
изгуби легитимацију или на други начин остане без ње, дужан је да о томе одмах,
а најкасније у року од три дана писмено обавести Савезно министарство привреде и
унутрашње трговине, да нестанак образложи као и да легитимацију истовремено о свом
трошку огласи неважећом у "Службеном листу СРЈ".


На основу потврде о оглашавању легитимације неважећом, савезни
инспектор за генетички модификоване организме подноси Савезном министарству привреде
и унутрашње трговине захтев за издавање нове легитимације. 


Савезно министарство привреде и унутрашње трговине издаје
нову легитимацију и кад му се поднесе дотрајала и неупотребљива легитимације, односно
легитимација чија се замена тражи због промене имена или презимена. 





Члан 9 


Овај
правилник ступа на снагу осмог дана од дана објављивања у "Службеном листу
СРЈ".





Број: 1581/1



16. децембра
2002. године 


Београд 


Савезни министар


привреде и унутрашње трговине


Петар Тројановић, 
с.
р.












