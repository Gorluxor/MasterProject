


	
	Zakon


	
			На основу члана 9. став 10. и члана 10. став 7. Законa о инспекцијском надзору („Службени гласник РС”, број 36/15),
			Министар заштите животне средине доноси 
			ПРАВИЛНИК 
			о посебним елементима процене ризика, учесталости вршења инспекцијског надзора на основу процене ризика и посебним елементима плана инспекцијског надзора у области заштите и одрживог коришћења рибљег фонда
			"Службени гласник РС", број 45 од 13. јуна 2018.
			Предмет
			Члан 1.
			Овим правилником се прописују посебни елементи процене ризика, учесталост вршења инспекцијског надзора на основу процене ризика и посебни елементи плана инспекцијског надзора у области заштите и одрживог коришћења рибљег фонда.
			Посебни критеријуми за процену ризика
			Члан 2.
			Процена ризика надзираног субјекта одређује се на основу одговарајућих посебних критеријума, и то:
			1) број рибочувара и њихове опремљености;
			2) одржавање посебних станишта риба и њихово чување;
			3) благовремено порибљавање по врсти и количини рибе;
			4) да ли се алати и средства за привредни риболов постављају у дозвољено време на дозвољеним местима и на прописан начин;
			5) поступање корисника рибарског подручја према наложеним мерама;
			6) ниво усклађености пословања са законом и другим прописима;
			7) број представки заинтересоване јавности на рад надзираног субјекта.
			Учесталост вршења инспекцијског надзора на основу процене ризика
			Члан 3.
			Учесталост вршења редовног инспекцијског надзора заснива се на процени степена ризика, који може бити незнатан, средњи и критичан.
			Учесталост вршења инспекцијског надзора у зависности од процењеног ризика је:
			1) За кориснике рибарског подручја:
			(1) критичан  ризик  ̶  шест инспекцијских надзора у току године,
			(2) средњи ризик  ̶  пет инспекцијских надзора у току године,
			(3) незнатан ризик  ̶  четири инспекцијска надзора у току године;
			2)  За предузетнике који обављају привредни риболов:
			(1) критичан  ризик  ̶  два инспекцијска надзора у току године,
			(2) средњи ризик  ̶  један инспекцијски надзор у току године,
			(3) незнатан ризик  ̶  један инспекцијски надзор у току две године.
			Посебни елементи плана инспекцијског надзора у области заштите животне средине
			Члан 4.
			План инспекцијског надзора, поред обавезних елемената, садржи и посебне захтеве за усклађеност планова инспекцијских надзора у области заштите и одрживог коришћења рибљег фонда из делокруга послова органа државне управе и послова поверених органима аутономне покрајине и усклађеност планова инспекцијског надзора са плановима органа државне управе са чијим делокругом су повезана питања из области заштите и одрживог коришћења рибљег фонда.
			Завршне одредбе
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 110-00-00058/2018-07
			У Београду, 1. јун 2018. године
			Министар,
			Горан Триван, с.р.
	

