


	
	Zakon

	


	
			Редакцијски пречишћен текст
			
			
			На основу члана 90. став 3. Закона о пловидби и лукама на унутрашњим водама („Службени гласник РС”, бр. 73/10, 121/12, 18/15, 96/15 – др. закон, 92/16, 104/16 – др. закон, 113/17 – др. закон и 41/18),
			Министар грађевинарства, саобраћаја и инфраструктуре доноси
			ПРАВИЛНИК
			о техничким правилима за статутарну сертификацију бродова унутрашње пловидбе
			"Службени гласник РС", бр. 76 од 12. октобра 2018, 
			80 од 8. новембра 2019.
			Члaн 1.
			Овим правилником утврђују се техничка правила за статутарну сертификацију бродова унутрашње пловидбе (у даљем тексту: Техничка правила).
			Члaн 2.
			Овај правилник примењује се на:
			1) пловила чија дужина трупа износи најмање 20 m;
			2) пловила чији је производ дужине, ширине и максималног газа једнак запремини од најмање 100 m³;
			3) тегљаче и потискиваче намењене за тегљење, потискивање, односно бочно померање пловила из тач. 1) и 2) овог става или техничких пловних објеката;
			4) путничка пловила;
			5) техничке пловне објекте.
			Члaн 3.
			Овај правилник не примењује се на:
			1) трајекте;
			2) ратна пловила;
			3) поморске бродове, укључујући морске тегљаче и потискиваче, који:
			(1) плове или се налазе у подручју под утицајем морске плиме и осеке,
			(2) привремено плове на унутрашњим водним путевима, под условом да поседују:
			– сведочанство којим се потврђује усклађеност са Међународном конвенцијом о заштити људског живота на мору, 1974. (SOLAS 74/78) („Службени лист СФРЈ – Међународни уговори”, број 2/81) или друго одговарајуће сведочанство, сведочанство којим се потврђује усклађеност са захтевима Међународне конвенције о теретним линијама („Службени лист СФРЈ – Међународни уговори и други споразуми”, број 4/69) или неко друго сведочанство исте важности, као и Међународно сведочанство о спречавању загађења нафтом (IOPP) којим се потврђује усклађеност са захтевима Међународне конвенције о спречавању загађивања мора са бродова, 1973. године (MARPOL Конвенција) („Службени лист СФРЈ – Међународни уговори”, број 2/85) и Протокола из 1997. године о изменама и допунама Међународне конвенције о спречавању загађења мора са бродова из 1973. године, измењене и допуњене Протоколом из 1978. године, који се на њу односи („Службени гласник РС – Међународни уговори”, број 1/10);
			– сведочанство о правилима и стандардима за безбедност путничких бродова које је издато у складу са прописом којим се уређују правила и стандарди за безбедност поморских путничких бродова, за путничке бродове на које се не односе међународни споразуми из става 1. тачка 3) подтачка (2) алинеја прва овог члана;
			– сведочанство о правилима и стандардима за безбедност путничких бродова које је издато у складу са Директивом 2009/45/ЕЗ Европског парламента и Савета, за путничке бродове на које се не односе међународни споразуми из става 1. тачка 3) подтачка (2) алинеја прва овог члана;
			– сведочанство издато у складу са домаћим прописима за пловила за рекреацију на које се не односе конвенције из става 1. тачка 3) подтачка (2) алинеја прва овог члана.
			Члaн 4.
			Поједини изрази употребљени у овом правилнику имају следеће значење:
			1) газ (Т) је вертикално растојање у метрима између најниже тачке бродског трупа не узимајући у обзир кобилицу или друге непокретне привеске и линије максималног газа;
			2) дужина (L) је максимална дужина бродског трупа у метрима, искључивши кормило и косник;
			3) истиснина воде (∇) је уроњена запремина брода, у m³;
			4) повезани водни путеви су водни путеви којима у складу са домаћим и међународним правом могу пловити пловила на која се односи овај правилник;
			5) ширина (B) је највећа ширина бродског трупа у метрима, измерена до спољне ивице оплате (изузимајући погонске точкове, одбојнике и слично).
			Члaн 5.
			Унутрашњи водни путеви Европе географски су подељени на зоне пловидбе бродова 1, 2, 3. и 4.
			Зоне пловидбе дате су у Прилогу 1. – Зоне пловидбе бродова, који је одштампан уз овај правилник и чини његов саставни део.
			Зона R је део водних путева из става 1. овог члана за које се сведочанство о способности брода за пловидбу издаје у складу са чланом 22. Ревидиране конвенције о пловидби Рајном од 6. октобра 2016. године.
			Члaн 6.
			Брод и технички пловни објекат (у даљем тексту: брод) доказује испуњеност услова прописаних Техничким правилима сведочанством о способности брода за пловидбу издатим у складу са прописима којима се уређује пловидба на унутрашњим водама.
			На минимална Техничка правила за пловила унутрашње пловидбе која плове на унутрашњим водним путевима који припадају зонама пловидбе бродова 1, 2, 3 и 4 примењује се ES-TRIN стандард који је дат у Прилогу 2. – Техничка правила за пловила унутрашње пловидбе која плове на унутрашњим водним путевима који припадају зонама пловидбе бродова 1, 2, 3 и 4 (ES-TRIN стандард), који је одштампан уз овај правилник и чини његов саставни део.
			Подручја могућих додатних техничких правила која се примењују на пловила која плове на унутрашњим водним путевима Републике Србије зоне 1 и 2, дата су у Прилогу 3. – Подручја могућих додатних техничка правила која се примењују на пловила унутрашње пловидбе која плове на унутрашњим водним путевима зоне 1 и 2, као и неповезане зоне 3, који је одштампан уз овај правилник и чини његов саставни део. 
			Подручја могућих снижења техничких правила која се примењују на пловилима која плове на унутрaшњим водним путевима зоне 3 и 4 дата су у Прилогу 4. – Подручја могућих снижења техничких правила која се примењују на пловилима која плове на унутрaшњим водним путевима зоне 3 и 4, који је одштампан уз овај правилник и чини његов саставни део. 
			Упутства којима се ближе уређују поједини технички захтеви који су обухваћени Техничким правилима дати су у Прилогу 5. – Упутства којима се ближе уређују поједини технички захтеви који су обухваћени Техничким правилима, који је одштампан уз овај правилник и чини његов саставни део.
			Посебни технички захтеви за бункер станице за снабдевање бродова горивом, односно плутајуће објекте за снабдевање бродова горивом дати су у Прилогу 6. – Посебни технички захтеви за бункер станице за снабдевање бродова горивом, односно плутајуће објекте за снабдевање бродова горивом, који је одштампан уз овај правилник и чини његов саставни део.
			Члан 7.
			Овај правилник је усклађен са свим начелима и битним захтевима из Дирeктиве (EУ) 2016/1629 Eврoпскoг пaрлaмeнтa и Савета oд 14. септембра 2016. године o утврђивaњу тeхничких прaвилa зa плoвилa унутрaшњe плoвидбe, измeни Дирeктивe 2009/100/EЗ и стaвљaњу вaн снaгe Дирeктивe 2006/87/EЗ
			и Делегиране уредбе Комисије (ЕУ) 
			2019/1668 од 26. јуна 2019. о измени Директиве 2016/1629 Eврoпскoг 
			пaрлaмeнтa и Савета o утврђивaњу тeхничких прaвилa зa плoвилa 
			унутрaшњe плoвидбe. 
			*Службени 
			гласник РС, број 80/2019
			Члан 8.
			Даном ступања на снагу овог правилника престаје да важи Правилник о техничким правилима за статутарну сертификацију бродова унутрашње пловидбе („Службени гласник РС”, број 30/15).
			Члaн 9.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-166/2018-06
			У Београду, 2. октобра 2018. године
			Министар,
			проф. др Зорана З. Михајловић, с.р.
			Прилози
			НАПОМЕНА ИЗДАВАЧА:
			Правилником о изменама Правилника о техничким правилима за 
			статутарну сертификацију бродова унутрашње пловидбе ("Службени 
			гласник РС", број 80/2019) измењен је Прилог 2. „Техничка правила за 
			пловила унутрашње пловидбе која плове на унутрашњим водним путевима 
			који припадају зонама пловидбе бродова 1, 2, 3 и 4 (es-trin 
			стандард)” (види члан 2. Правилника - 80/2019-69).
			Прилог 1. - Зоне пловидбе бродова
			Прилог 2. - Техничка правила за пловила унутрашње пловидбе која 
			плове на унутрашњим водним путевима који припадају зонама пловидбе 
			бродова 1, 2, 3 и 4 (es-trin стандард)
			Прилог 3. - Подручја могућих додатних техничка правила која се 
			примењују на пловила унутрашње пловидбе која плове на унутрашњим 
			водним путевима зоне 1 и 2, као и неповезане зоне 3
			Прилог 4. - Подручја могућих снижења техничких правила која се 
			примењују на пловилима која плове на унутрaшњим водним путевима зоне 
			3 и 4
			Прилог 5. - Упутства којима се ближе уређују поједини технички 
			захтеви који су обухваћени техничким правилима
			Прилог 6. - Посебни технички захтеви за бункер станице за 
			снабдевање бродова горивом, односно плутајуће објекте за снабдевање 
			бродова горивом
	

