


	
	Zakon


	
			На основу члана 109. став 2. Закона о накнадама за коришћење јавних добара („Службени гласник РС”, број 95/18), 
			Mинистар заштите животне средине доноси
			ПРАВИЛНИК 
			о критеријумима за ослобођење од плаћања накнаде за коришћење заштићеног подручја
			"Службени гласник РС", број 34 од 17. маја 2019.
			Члан 1.
			Овим правилником прописују се критеријуми за ослобођење од плаћања накнаде корисника заштићеног подручја чије активности непосредно доприносе унапређењу стања, презентацији и промоцији вредности заштићеног подручја.
			Члан 2.
			Критеријуми за ослобођење од плаћања накнаде су активности корисника заштићеног подручја које доприносе:
			1) унапређењу стања, презентацији и промоцији вредности заштићеног подручја;
			2) укупном очувању биолошке, геолошке и предеоне разноврсности и животне средине;
			3) очувању културно-историјских вредности и традиције (фолклора, светковина, етнопроизвода и др.), подизању културног нивоа и демографској обнови;
			4) ширењу образовно-васпитног и научног рада, јачању квалитета просветног рада и ширењу свести о потреби заштите.
			Члан 3.
			Активности из члана 2. овог правилника су:
			1) учешће у активним мерама заштите у сарадњи са управљачем заштићеног подручја;
			2) активности на спровођењу противпожарних мера; 
			3) научно-стручна истраживања;
			4) активности на одржавању чистоће и уредности заштићеног подручја;
			5) снимање прилога који су у функцији промоције заштићеног подручја;
			6) организовање манифестација које доприносе презентацији заштићеног подручја; 
			7) спровођење едукативних програма чији је основ заштита природе и заштићено подручје;
			8) организовање образовних и истраживачких кампова, школа у природи које се тематски баве заштићеним подручјем; 
			9) друге активности за које управљач заштићеног подручја процени да позитивно утичу на унапређење стања заштићеног подручја, промоцију и презентацију.
			Члан 4.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-16/2019-04
			У Београду, 11. априла 2019. године
			Министар,
			Горан Триван, с.р.
	

