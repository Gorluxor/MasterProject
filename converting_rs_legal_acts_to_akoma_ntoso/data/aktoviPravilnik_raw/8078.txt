


	
	Zakon

	


	
				Редакцијски пречишћен текст
				
				
				На основу члана 32. став 2. и члана 91. став 2. Закона о заштити од јонизујућих зрачења и о нуклеарној сигурности („Службени гласник РС”, број 36/09) и тачке 8. став 5. подтачке 5) Одлуке о оснивању Агенције за заштиту од јонизујућих зрачења и нуклеарну сигурност Србије („Службени гласник РС”, број 76/09), 
				Управни одбор Агенције за заштиту од јонизујућих зрачења и нуклеарну сигурност Србије доноси
				ПРАВИЛНИК
				о пријављивању и евидентирању извора јонизујућих зрачења 
				"Службени гласник РС", бр. 25 
				од 12. априла 2011, 50 од 29. јуна 2018.
				I. УВОДНЕ ОДРЕДБЕ
				Члан 1.
				Овим правилником Агенција за заштиту од јонизујућих зрачења и нуклеарну сигурност Србије (у даљем тексту: Агенција) утврђује: 
				1. изворe јонизујућих зрачења за чије је коришћење правно лице, односно предузетник дужан да прибави потврду о евидентирању;
				2. изворe јонизујућих зрачења за чије коришћење правно лице, односно предузетник није дужан да прибави потврду о евидентирању (извори који се изузимају од регулаторне контроле);
				3. oбразац и садржај пријаве извора јонизујућих зрачења која правна лица и предузетници поседују односно користе. 
				Значење израза
				Члан 2.
				Поједини изрази употребљени у овом правилнику имају следеће значење:
				1. високоактивни затворени извор јонизујућих зрачења (у даљем тексту: високоактивни извор) јесте затворени извор који садржи радионуклид, чија је активност у тренутку производње, или ако она није позната, онда активност у тренутку када се са извором први пут обавља нека радијациона делатност, једнака или већа од одговарајуће активности из Табеле 1. која је дата у Прилогу 1. овог правилника и чини његов саставни део; 
				2. затворени извор (у овом тексту има значење: затворени извор јонизујућих зрачења) је радиоактивни материјал који је херметички затворен у капсули чија је конструкција таква да под нормалним условима коришћења спречава распростирање радиоактивног материјала у животну средину; 
				3. колективна доза је збирна доза коју је примила или би могла примити нека група људи услед излагања одређеном извору јонизујућих зрачења. Јединица за колективну дозу је човек сиверт (у даљем тексту човек-Sv);
				4. ниво изузећа је вредност успостављена од стране Агенције и изражена преко специфичне активности, укупне активности, ефективне дозе, јачине дозе или енергије зрачења за коју, или испод које, се извор јонизујућег зрачења изузима од регулаторне контроле ( у даљем тексту: надзора) без даљих разматрања;
				5. ниво ослобађања је вредност успостављена од стране Агенције и изражена преко специфичне активности или укупне активности за коју, или испод које се извор јонизујућег зрачења ослобађа од надзора;
				6. опасни извори зрачења јесу извори зрачења категорије 1, 2 или 3, из Табеле 2. дате у Прилогу 1. овог правилника који чини његов саставни део. Опасни извор зрачења може да изазове трајне последице на људе, ако при раду са њима не би биле примењене одговарајуће мере заштите; 
				7. отворени извор (у овом тексту има значење: отворени извор јонизујућих зрачења) је радиоактивни материјал у течном, гасовитом или прашкастом стању, који није херметички затворен и који може да изазове контаминацију животне средине; 
				8. радиотоксичност је токсичност радионуклида и његових потомака унетих у људско тело. Радиотоксичност је повезана са радиоактивним особинама нуклида, али и са физичким и хемијским особинама елемената, као и њиховим метаболизмом у телу или органу у коме је депонован.
				Радијациона делатност
				Члан 3.
				Радијациона делатност обухвата делатности које укључују ризик од јонизујућих зрачења из вештачких или природних извора зрачења у случајевима када се природни радионуклиди обрађују или су обрађивани због својих радиоактивних, фисионих или других погодности за примену и подразумева: 
				1. производњу, прераду, руковање, употребу, одлагање, складиштење, транспорт, увоз, извоз и трајно одлагање радиоактивног материјала;
				2. руковање електричном опремом која емитује јонизујућа зрачења и садржи делове који раде на напону већем од 5 kV;
				3. сваку другу делатност коју утврди Агенција.
				Радиоактивни материјал и категорије радиотоксичности
				Члан 4.
				Када материјал садржи један радионуклид чија је укупна активност Apu(i) и специфична активност Aps(i) већа од граничне вредности укупне активности Agu(i) и граничне вредности специфичне активности Ags(i) наведених у Табели 3. у Прилогу 1, који је штампан уз овај правилник и чини његов саставни део, сматра се радиоактивним материјалом.
				Члан 5.
				Када материјал садржи више радионуклида, сматра се радиоактивним материјалом ако су испуњени услови:
				
				где се сабирају количници укупне (односно специфичне) активности појединачног радионуклида и граничне укупне (односно граничне специфичне) активности за сваки од n присутних радионуклида.
				Члан 6.
				Ако присутни радионуклид није наведен у Табели 3. Прилога 1, овог правилника тада се оцена да ли је материјал радиоактиван доноси на основу оног радионуклида из овде поменуте табеле, који је по радиотоксичности најсличнији посматраном радионуклиду.
				У посебним случајевима материјал се може сматрати радиоактивним ако Агенција тако утврди. 
				Члан 7.
				Радионуклиди се на основу граничне вредности укупне активности Agu(i) за посматрани радионуклид (i) разврставају у категорије радиотоксичности, којих има укупно пет, како је дато у Табели 4. Прилога 1, који је одштампан уз овај правилник и чини његов саставни део.
				Ако радионуклид није наведен у Табели 3. овог правилника, разврставање у категорију радиотоксичности обавља се према оном радионуклиду из овде поменуте табеле, који је по радиотоксичности најсличнији посматраном радионуклиду.
				Класификација послова са отвореним изворима
				Члан 8.
				Послови са отвореним изворима се разврставају у три класе према категорији радиотоксичности и коригованој вредности укупне активности радионуклида Aк(i), како је дато у Табели 5. Прилога 1, који је штампан уз овај правилник и чини његов саставни део.
				Коригована укупна активност радионуклида Aк(i) се одређује из релације:
				Ак(i) = C Apu(i)  
				где је:
				Apu(i) – укупна активност радионуклида;
				C – коефицијент којим се множи укупна активност у зависности од врсте посла са радиоактивним материјалом и има вредности:
				
					
						
							
								за складиштење:
							
							
								100
							
						
						
							
								за рад са течностима:
							
							
								10
							
						
						
							
								за рад са хемикалијама:
							
							
								1
							
						
						
							
								за сложене послове са течностима:
							
							
								0,1
							
						
						
							
								за рад са прашкастим супстанцама:
							
							
								0,01
							
						
					
				
				II. ПРИЈАВЉИВАЊЕ ИЗВОРА ЈОНИЗУЈУЋИХ ЗРАЧЕЊА
				Члан 9.
				Правно лице, односно предузетник обавезан је да пријави све изворе јонизујућих зрачења које поседује а који нису изузети овим правилником.
				Члан 10.
				Правно лице, односно предузетник је обавезан да пријави Агенцији намеру набавке и коришћења извора јонизујућих зрачења. 
				Члан 11.
				Правно лице, односно предузетник дужан је да пријави Агенцији производњу, прераду, коришћење, чување, промет, транспорт, одлагање или било коју другу радијациону делатност, као и изворе јонизујућих зрачења са којима обавља или има намеру да обавља неку радијациону делатност осим у случају када су изузети од регулаторне контроле. 
				Пријава се обавља достављањем Агенцији попуњеног Обрасца 1 – Пријава извора јонизујућих зрачења, који је штампан у Прилогу 2, уз овај правилник и чини његов саставни део. 
				Члан 12.
				Образац из члана 11. став 2. овог правилника садржи:
				1. подаци о правном лицу, односно предузетнику;
				2. листа извора који се пријављују;
				3. подаци о генератору јонизујућих зрачења;
				4. подаци о радиоактивним изворима;
				5. овера података.
				Подаци о правном лицу, односно предузетнику обухватају:
				1. назив и седиште правног лица односно предузетника;
				2. број телефона, факса и електронска адреса правног лица, односно предузетника;
				3. матични број и порески идентификациони број правног лица, односно предузетника;
				4. број и датум издавања решења о упису у привредни регистар код Агенције за привредне регистре, односно решења надлежног суда о упису у судски регистар;
				5. број и датум издавања решења за коришћење извора јонизујућих зрачења, односно лиценце за обављање радијационе делатности;
				6. лице одговорно за заштиту од јонизујућих зрачења, број телефона, факса и е-пошту.
				Листа извора који се пријављују садржи следеће:
				1. редни број;
				2. тип извора (затворени/отворени/ генератори јонизујућих зрачења/остало/);
				3. напомене о коришћењу извора (навести: набавка, коришћење, превоз, увоз/извоз, технички сервис, производња, остале делатности).
				Подаци о генератору јонизујућих зрачења садрже следеће:
				1. назив генератора и додатних уређаја;
				2. назив и седиште произвођача; 
				3. тип и серијски број генератора, односно рендген цеви;
				4. локација објекта, односно просторије у којој се користи;
				5. величина просторије и начин вентилације;
				6. максимални напон генератора (kV);
				7. максимална јачина струје (mA).
				Подаци о радиоактивним изворима садрже следеће:
				1. редни број извора;
				2. врста уређаја; 
				3. назив радионуклида, симбол;
				4. активност (Bq);
				5. категорија извора;
				6. подаци о контејнеру;
				7. предвиђен рок коришћења;
				8. поступак на крају коришћења (предаја у складиште радиоактивног отпада или ослобађање од контроле).
				Oверa података садржи следеће:
				1. датум и место;
				2. место печата;
				3. потпис одговорног лица.
				У прилогу се уз образац пријаве доставља и фотокопија решења за коришћење извора јонизујућих зрачења, односно лиценца за обављање радијационе делатности (ако постоји).
				Члан 13.
				Ако се пријавом изражава намера коришћења извора зрачења, Агенцији се достављају основне карактеристике извора зрачења чија се набавка планира. 
				Изузимање од регулаторне контроле
				Члан 14.
				Правно лице, односно предузетник није дужан да пријави Агенцији производњу, прераду, коришћење, чување, промет, транспорт или одлагање извора зрачења ако је ризик по људе и животну средину занемарљиво мали односно ако је процењена годишња ефективна доза за најугроженијег појединца мања од 10 μSv и ако процењена годишња колективна доза није већа од 1 човек-Sv. 
				Члан 15.
				Услов прописан чланом 14. овог правилника испуњен је за:
				1. материјал чија укупна активност није већа од Agu(i) датих у Табели 3. овог правилника, за појединачне радионуклиде, односно ако у случају присуства више радионуклида израз из члана 5. став 1. тачка 1. има вредност мању или једнако 1; 
				2. материјал чија специфична активност није већа од Ags(i) датих у Табели 3. овог правилника, за појединачне радионуклиде односно ако у случају присуства више радионуклида израз из члана 5. став 1. тачка 2. има вредност мању или једнако 1; 
				3. нуклеарне материјале који су: хемијске смеше, компоненте, раствори или слојеви, у којима изворни материјал по тежини односно садржају износи 0,05% смеше, компоненте, раствора или слоја; било која количина торијума садржаног у вакум цевима, шипкама за заваривање, електричним лампама за илуминацију под претпоставком да свака лампа не садржи више од 50 милиграма (mg) торијума, кварцним лампама и лампама за спољашње и унутрашње осветљење које не садрже више од 2 грама торијума, металима ретких земаља и њиховим компонентама, смешама или продуктима који не садрже више од 0,25% од укупне тежине торијума или њихове комбинације, личним неутронским дозиметрима, када је осигурано да сваки дозиметар не садржи више од 50 mg торијума; нуклеарни материјал садржан у глазираној керамици, код које глазура садржи не више од 20% изворног материјала у односу на укупну тежину, стаклу које у себи садржи не више од 10% изворног материјала од укупне тежине и не укључује стаклене плоче, прозорска стакла и осталу керамику или стакло које се користи у конструкцијама и пиезоелектричној керамици која у себи садржи не више од 2% изворног материјала од укупне тежине; фотографски филмови и негативи који у себи садрже уранијум или торијум; осиромашени уранијум који је садржан у балансима инсталираним у авионима или је ускладиштен или се њимe рукује током инсталирања или демонтирања тих баланса, а ти баланси морају на себи имати ознаку за осиромашени уранијум и имају масу мању од 100 kg; осиромашени уранијум који је саставни део заштитних контејнера за транспорт, а који морају на себи имати ознаку за осиромашени уранијум; торијум садржан у оптичким сочивима, тако да свако сочиво не садржи више од 30% торија од укупне тежине;
				4. уређаје који садрже материјал који прелази вредности активности или специфичне активности наведене у Табели 3. овог правилника под условом да је та врста уређаја одобрена за коришћење од стране Агенције и да су конструисани у облику затворених извора зрачења и у нормалним условима коришћења, не узрокују јачину дозе већу од 1 μSv/h на растојању од 10 cm од доступне површине уређаја, нити за било којег становника, дозу која прелази 10 μSv годишње;
				5. електричне апарате на које се ови прописи примењују, а који осигуравају да су те врсте уређаја одобрене за коришћење од стране Агенције и да у нормалним условима коришћења не производе јачину дозе већу од 1 μSv/h на растојању од 10 cm од доступне површине уређаја;
				6. катодне цеви намењене за приказ визуелних слика или други електрични апарати који раде на потенцијалској разлици већој од 5 kV а мањој од 30 kV и који, у нормалним условима коришћења, не производе јачину дозе већу од 1 μSv/h на растојању од 10 cm од доступне површине уређаја;
				7. радиоактивне материјале за чије је испуштање у животну средину Агенција дала одобрење;
				8. изворе зрачења за које Агенција пропише да се изузимају од надзора. 
				Изузећа горе наведених материјала од надзора не значе да је производња ових производа аутоматски дозвољена. 
				III. ЕВИДЕНТИРАЊЕ ИЗВОРА ЗРАЧЕЊА
				Члан 16.
				Затворени извори зрачења и електрични уређаји који се евидентирају су: 
				1. затворени извори зрачења код којих је укупна активност или специфична активност већа од вредности Agu(i), односно Ags(i) датих у Табели 3. овог правилника, под условом да не прелазе десетоструке умношке ових граничних вредности;
				2. уређаји са затвореним изворима зрачења код којих јачина дозе, измерена на 10 cm од површине уређаја у било којој доступној тачки није већа од 1µSv/h; 
				3. електрични уређаји који раде на напону мањем од 30 kV ако јачина дозе измерена на 10 cm од површине уређаја у било којој доступној тачки није већа од 1µSv/h, и ако уређај нема типско одобрење у складу са прописима о техничким условима за производњу електричних уређаја. 
				Члан 17.
				Агенција издаје потврду о евидентирању и за следеће изворе зрачења:
				1. компасе са радиоактивним светлећим бојама;
				2. ноћне нишане;
				3. аутолуминисцентна светла;
				4. јонизујуће детекторе дима;
				5. изворе уграђене у гасне хроматографе, бета бројаче, друге инструменте и уређаје;
				6. изворе зрачења за калибрацију алфа и гама спектрометријских система;
				7. рендген апарати за обављање 
				рендгенско-флуоресцентне анализе (XRF) и рендгенско-дифракционе 
				анализе (XRD) узорака чији је максимални напон рендгенске цеви 
				не већи од 50 kV;
				8) друге изворе зрачења и уређаје које 
				одреди Агенција.
				*Службени гласник РС, број 50/2018
				Садржај потврде о евидентирању
				Члан 18.
				Потврда о евидентирању садржи следеће податке: 
				1. податке о правном лицу односно предузетнику (назив и седиште овлашћеног правног лица, број телефона, факса и електронску адресу, матични и порески идентификациони број, број и датум решења о регистрацији и назив органа од кога је решење издато) и лицу одговорном за заштиту од јонизујућих зрачења (име и презиме, број телефона, факса и електронску адресу);
				2. листу делатности малог радијационог ризика (поседовање и коришћење извора јонизујућег зрачења, превоз, увоз и извоз, набавку и дистрибуцију, производњу и остале делатности) и списак извора јонизујућих зрачења који се евидентирају. 
				Члан 19.
				Ближи услови за обављање делатности малог радијационог ризика са изворима зрачења ниске активности дати су у Прилогу 3. овог правилника и чине његов саставни део. 
				IV. РАДИЈАЦИОНЕ ДЕЛАТНОСТИ КОЈЕ СЕ ЛИЦЕНЦИРАЈУ И ИЗВОРИ ЗРАЧЕЊА ЗА КОЈЕ СЕ МОРА ПРИБАВИТИ ДОЗВОЛА ЗА КОРИШЋЕЊЕ
				Обавеза прибављања дозволе за извор зрачења 
				Члан 20. 
				Правно лице, односно предузетник обавезан је да прибави дозволу за коришћење извора зрачења за:
				1. затворене изворе уколико нису изузети од регулаторне контроле или није одређена обавеза евидентирања извора одредбама овог правилника; 
				2. електричне уређаје који раде на напону већем од 30 kV, осим за електронске микроскопе;
				3. отворене изворе који нису изузети од регулаторне контроле одредбама овог правилника. 
				Обавеза прибављања лиценце
				Члан 21. 
				Правно лице, односно предузетник обавезан је да прибави лиценцу за обављање радијационе делатности ако се на било који начин употребљава један или више извора јонизујућих зрачења који нису изузети од регулаторне контроле или не припадају изворима зрачења који се евидентирају.
				Правно лице, односно предузетник обавезан је да прибави лиценцу за обављање радијационе делатности у складу са Правилником о условима за добијање лиценце за обављање радијационе делатности.
				Члан 22. 
				Правно лице, односно предузетник је обавезан да прибави нову дозволу за коришћење извора зрачења уколико је:
				1. извршена било каква промена на извору која мења утицај извора на околину и захтева другачије мере заштите од зрачења;
				2. извор зрачења премештен у другу просторију или другу зграду;
				3. замењена рендген цев на рендген-апарату.
				Услов наведен у ставу 1. тачка 2. овог члана се не примењује на изворе зрачења који су одобрени за употребу као покретни уређаји.
				V. ОСЛОБАЂАЊЕ ОД РЕГУЛАТОРНЕ КОНТРОЛЕ
				Члан 23. 
				Агенција ће донети одлуку о ослобађању од надзора оног извора јонизујућег зрачења за који утврди да за годину дана неће проузроковати већу колективну дозу од 1 човек-Sv, нити за било ког појединца већу годишњу ефективну дозу од 10µSv.
				Члан 24. 
				Правно лице односно предузетник, обавезно је да у Пројекту мера радијационе сигурности и безбедности опише услове у којима може доћи до испуњавања услова за ослобађање од регулаторне контроле.
				Правно лице, односно предузетник обавезан је да обавести Агенцију када се остваре услови из става 1. овог члана. 
				Саставни део обавештења из става 2. овог члана који се доставља Агенцији јесте извештај овлашћеног правног лица за спровођење мера заштите од јонизујућих зрачења о испуњавању услова за ослобађање од регулаторне контроле са резултатима мерења и прорачуна ефективних доза из члана 23. овог правилника. 
				Члан 25. 
				Агенција ће правном лицу, односно предузетнику издати решење којим се извор зрачења из члана 23. овог правилника ослобађа од регулаторне контроле ако оцени да су испуњени услови прописани овим правилником.
				Члан 26. 
				Правно лице, односно предузетник обавезан је да чува евиденцију о изворима зрачења који су ослобођени од регулаторне контроле.
				Члан 27.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 11-00-4/2011-01
				У Београду, 16. марта 2011. године
				Председник
				Управног одбора,
				проф. др Иштван Бикит, с.р.
				
				
				
				
				
				
				
				
				
				
				ПРИЛОГ 3.
				УСЛОВИ ЗА ОБАВЉАЊЕ ДЕЛАТНОСТ МАЛОГ РАДИЈАЦИОНОГ РИЗИКА СА ИЗВОРИМА ЗРАЧЕЊА НИСКЕ АКТИВНОСТИ
				Радиоактивне светлеће боје
				Током рада са радиоактивним светлећим бојама као изворима јонизујућих зрачења ниске активности који се користе у масовној употреби морају се спроводити мере заштите од јонизујућих зрачења. 
				У радиоактивним светлећим бојама могу се као компоненте, користити само радионуклиди трицијум, 3H, и прометијум, 147Pm при чему морају бити хемијски или на други начин везани, тако да представљају нерастворљив или слабо растворљив материјал. 
				Укупна активност радиоактивне светлеће боје нанете на бројчанике и казаљке часовника и инструмената (за мерење притиска, температуре, смера кретања и сл.) не сме да прелази следеће вредности:
				
					
						
							
								Врста часовника
							
							
								Радионуклид
							
							
								Укупна активност
							
						
						
							
								Ручни и џепни
							
							
								3H; 
								147Pm
							
							
								0,30 GBq; 
								0,60 MBq
							
						
						
							
								Зидни 
							
							
								3H; 
								147Pm
							
							
								0,40 GBq; 
								7,40 MBq
							
						
						
							
								Специјални 
							
							
								3H; 
								147Pm
							
							
								0,90 GBq; 
								18,50 MBq
							
						
					
				
				Радиоактивне светлеће боје на премазаним површинама, при нормалним условима употребе, морају да пријањају тако да не долази до скидања тих боја при потресу или температурним променама. 
				Часовници и други инструменти чији су делови премазани радиоактивним светлећим бојама треба да буду смештени у кутијама са провидним поклопцем. Кутија и поклопац морају бити отпорни на потресе и ударе у условима нормалне употребе и при мањим акцидентима. 
				Специјални часовници и инструменти који садрже радиоактивне светлеће боје морају имати на бројчанику ознаку радиоактивности, која би корисника или лице које врши њихову поправку упозорило да садрже радионуклиде.
				Радно место, просторија у којој се рукује радиоактивним светлећим бојама мора бити добро осветљена и проветрена. 
				Радници морају имати посебну заштитну одећу у коју се пресвлаче пре почетка рада и тиме им мора бити обезбеђена посебна просторија за пресвлачење и санитарни чвор. 
				После напуштања свог радног места радници увек морају добро испрати руке ради уклањања евентуалног радиоактивног загађења с руку, и потом обавити испитивање радиоактивног загађења одеће и тела одговарајућим уређајем. 
				Радиоактивне светлеће боје морају пре употребе бити похрањене у затвореном контејнеру. На резервоару мора постојати јасна ознака садржаја и активности. 
				Отпад који настаје током употребе радиоактивних светлећих боја мора се скупљати у специјални резервоар или у пластичне кесе и после се њиме поступа према посебном пропису о радиоактивном отпаду. Радиоактивне светлеће боје као извори јонизујућих зрачења ниске активности су извори који се користе у масовној употреби.
				Катодне цеви за TВ пријемнике и TВ мониторе 
				Делатности малог радијационог ризика су производња, промет (набавка, продаја, увоз, извоз, транзит и сваки други начин стављања у промет) катодних цеви за TВ пријемнике у боји и TВ мониторе.
				Правна лица и предузетници који се баве производњом, прометом или увозом катодних цеви за ТВ пријемнике у боји и ТВ мониторе треба да крајњем кориснику приложе атест о квалитету и заштити од јонизујуђих зрачења.
				Код TВ пријемника у боји или TВ монитора јачина еквивалентне дозе на 5 cm од површине катодне цеви не сме бити већа од 5 µSv/h. 
				Јонизујући детектори дима
				У јонизујуће детекторе дима могу се уграђивати извори јонизујућих зрачења чија је активност мања од 185 kBq и за које је установљено да, при једнократном брисању, отирање радиоактивног материјала са подлоге носача не прелази 0,5% од укупне активности извора зрачења.
				Правно лице, односно предузетник дужан је да прибави потврду о евидентирању јонизујућих детектора дима. 
				У јонизујуће детекторе дима не могу се уграђивати и користити извори зрачења који су у гасовитом стању или имају потомке у гасовитом стању.
				Јачина амбијенталног еквивалента дозе измерена на 10 cm од било које тачке спољне површине улошка јонизујућег детектора дима не сме бити већа од 1,0 mSv/h.
				Чишћење извора зрачења који се користи у јонизујућим детекторима дима и њихово одржавање врши се на начин и средствима који су прописани у техничкој документацији. 
				Јонизујући детектори дима који се не користе морају се чувати на закључаном месту уз обезбеђене мере заштите од јонизујућих зрачења. За смештај и чување јонизујућих детектора дима одговорно је лице задужено за спровођење мера заштите од јонизујућих зрачења. 
				Корисник јонизујућих детектора дима, у случају њиховог нестанка, у случају пожара или других елементарних непогода, дужан је да о томе обавести Агенцију.
	

