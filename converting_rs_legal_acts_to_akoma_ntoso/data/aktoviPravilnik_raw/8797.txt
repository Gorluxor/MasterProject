


	
	Zakon


	
			На основу члана 48. став 8. Закона о железници („Службени гласник РС”, број 41/18),
			Министaр грaђeвинaрствa, сaoбрaћaja и инфраструктурe доноси
			ПРАВИЛНИК 
			о садржини и форми извештаја о реализацији програма изградње, реконструкције и одржавања железничке инфраструктуре
			"Службени гласник РС", број 58 од 16. августа 
			2019.
			Члан 1.
			Овим правилником прописује се садржина и форма извештаја о реализацији годишњег програма изградње, реконструкције и одржавања железничке инфраструктуре, организовања и регулисања железничког саобраћаја (у даљем тексту: Извештај). 
			Члан 2.
			Извештај садржи: основне извештајне податке и прилоге уз извештај са детаљним подацима. 
			Основни извештајни подаци садрже:
			1) основне податке о јавној железничкој инфраструктури:
			(1) капацитети железничких пруга којима је управљао управљач јавне железничке инфраструктуре у извештајном периоду, са следећим подацима: назив пруге (ознака пруге), дужина пруге (km), категорија пруге, број пружних колосека, дужина пружних и станичних колосека, највећа допуштена брзина, пропусна моћ у броју возова према елементима за израду реда вожње;
			(2) планирани и остварени број траса возова по пругама, са следећим подацима: назив пруге (ознака пруге), планирани и остварени број путничких возова, планирани и остварени број теретних возова, планирани и остварени број возних километара путничког саобраћаја, планирани и остварени број возних километара теретног саобраћаја, остварени број брутотонских километара свих возова; 
			(3) планирани и остварени број запослених по пругама на пословима; управе, организовања саобраћаја, регулисања саобраћаја, помоћних возова и помоћних кола, одржавања грађевинске инфраструктуре и одржавања електротехничке инфраструктуре, са планираним и оствареним бруто трошковима запослених;
			2) основне податке о одржавању јавне железничке инфраструктуре:
			(1) планирано и остварено одржавање по пругама: грађевинске, електротехничке и архитектонске железничке инфраструктуре, као и одржавање путних прелаза, са планираним и оствареним трошковима;
			(2) планирано и остварено одржавање железничке механизације: механизације за грађевинску инфраструктуру, механизације за електротехничку инфраструктуру, као и свих друмских возила управљача јавне железничке инфраструктуре;
			(3) планиран и остварен инвентарски састав, стање и расположивост возних средстава помоћних возова и помоћних кола, са планираним и оствареним бројем извршилаца, као и планираним и оствареним трошковима;
			3) основне податке о унапређењу јавне железничке инфраструктуре изградњом и реконструкцијом, односно модернизацијом:
			(1) преглед статуса пројеката у фази извођења радова, односно припреми за извођење радова и пројеката за које постоје потенцијални финансијери, с тим да се за пројекте који су у фази извођења радова приказују и подаци о планираним и реализованим физичким и финансијским показатељима реализације; 
			(2) преглед статуса пројеката за које је техничка документација израђена или је у фази израде, а нису обезбеђена финансијска средства за њихову реализацију;
			(3) преглед статуса пројеката који нису у фази израде техничке документације, а нису обезбеђена финансијска средства за њихову реализацију.
			Детаљни извештајни подаци дају се у прилозима Извештаја, који садрже:
			1) детаљне податке о планираним и оствареним радовима на свакој прузи на одржавању грађевинске, електротехничке и архитектонске инфраструктуре;
			2)  детаљне податке о планираном и оствареном одржавању и реконструкцији, односно модернизацији путних прелаза на свакој прузи;
			3) детаљне податке о планираном и оствареном одржавању железничке механизације за грађевинску инфраструктуру, механизације за електротехничку инфраструктуру и моторних возила управљача.
			Члан 3.
			Форма навођења података у Извештају је у облику табела и текстуалном облику, са напоменама и фуснотама. 
			Извештај се саставља ћириличким фонтом „Times New Roman”, текстуални део са величином фонта 12, а бројеви и слова у табелама и графиконима са величином фонта 10. 
			Извештај се доставља у формату А4, одштампан и увезан, као и у дигиталноj форми на компакт диску (CD).
			Члан 4.
			Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2020. године.
			Број 110-00-00032/2019-04
			У Београду, 7. августа 2019. године 
			Министар,
			проф. др Зорана З. Михајловић, с.р.
	

