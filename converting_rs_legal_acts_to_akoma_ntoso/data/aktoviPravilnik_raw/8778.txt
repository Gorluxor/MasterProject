



На основу члана 267. Закона о ваздушној пловидби
(“Службени лист СФРЈ”, бр.
45/86 и 24/88),
савезни секретар за саобраћај и везе, споразуму са
савезним секретаром за рад, здравство, борачка питања и социјалну политику,
прописује





ПРАВИЛНИК

О ЗДРАВСТВЕНИМ УСЛОВИМА
ЗА ВРШЕЊЕ ПОСЛОВА ВАЗДУХОПЛОВНОГ И ОСТАЛОГ СТРУЧНОГ ОСОБЉА И ПОСЕБНИМ УСЛОВИМА
ЗА ОБАВЉАЊЕ ЛЕКАРСКИХ ПРЕГЛЕДА ВАЗДУХОПЛОВНОГ И ОСТАЛОГ СТРУЧНОГ ОСОБЉА КОЈЕ
ТРЕБА ДА ИСПУЊАВАЈУ ЗДРАВСТВЕНЕ ОРГАНИЗАЦИЈЕ УДРУЖЕНОГ РАДА

„Службени лист
СФРЈ”, број 81 од 15. 

децембра 1989, 
"Службени гласник РС", бр. 61 од 18. јула 2006 - др. правилник, 16 од 6. марта 
2009 - др. правилник





I ОСНОВНЕ ОДРЕДБЕ



Члан 1.

Овим правилником прописују се здравствени услови које
мора да испуњава ваздухопловно и остало стручно особље за стицање и продужење
дозволе за вршење одређених стручних послова и посебни услови за обављање лекарских
прегледа ваздухопловног и осталог стручног особља које морају да испуњавају
здравствене организације удруженог рада, начин обављања лекарских прегледа, као
и начин вођења здравствене евиденције ваздухопловног и осталог стручног особља.



Члан 2.

Здравствена способност ваздухопловног и осталог
стручног особља утврђује се на основу лекарског прегледа који обављају:

1) лекарска комисија у здравственој организацији
удруженог рада која испуњава услове прописане овим правилником и коју за вршење
тих послова овласти Савезни секретаријат за саобраћај и везе;

2) лекарска комисија у војној
ваздухопловно-здравственој установи коју за вршење тих прегледа овласти Савезни
секретаријат за саобраћај и везе;

3) лекарска комисија коју образује савезни секретар за
саобраћај и везе.



Члан 3.

Лекарску комисију за лекарске прегледе лица која
спадају у категорију А образује лице које руководи здравственом организацијом
удруженог рада, односно војном ваздухопловно-здравственом установом, од лекара
специјалисте ваздухопловне медицине или интернисте, офтамолога,
оториноларинголога, неуропсихијатра и психолога.

За лекарске прегледе лица која спадају у категорију B,
C и D лекарска комисија може да се образује од специјалиста медицине рада,
лекара опште медицине и психолога.



Члан 4.

Лекарску комисију коју, са утврђене листе, образује
савезни секретар за саобраћај и везе сачињавају лекари специјалисти из области
из које је лице које подноси жалбу проглашено неспособним за вршење одређених
стручних послова.



Члан 5.

Председник лекарске комисије из чл. 3. и 4. овог
правилника је лекар који је завршио обучавање из области ваздухопловне
медицине.

Обучавање из става 1. овог члана обавља се према
програму који је у складу са међународним стандардима из области ваздухопловне
медицине, а обухвата и познавање ваздухопловних прописа из те области.

Знање из области ваздухопловне медицине обнавља се
сваке треће године у здравственој организацији која се бави ваздухопловном
медицином.



Члан 6.

Лекарске прегледе ваздухопловног и осталог стручног
особља може обављати здравствена организација удруженог рада која има опрему и
инструменте за обављање тих прегледа, и то:

1) за обављање интернистичких прегледа –
електрокардиограф, спирограф и остале лекарске инструменте за клинички преглед;

2) за обављање офтамолошког прегледа –
псеудоизохроматске таблице за распознавање боја, шпалт-лампу, орто-ратер или
лењир за конвергенцију (РАФ), Херсхелову призму (за форије), офталмоскоп и
стероскоп;

3) за обављање оториноларинголошког прегледа –
аудио-метар и оториноларинголошке инструменте за клинички преглед (чеоно
огледало итд.);

4) за обављање неуропсихијатријских прегледа – технички
прибор за испитивање рефлекса;

5) за обављање психолошких тестирања – батерију тестова
личности и способности и апарате за испитивање сензомоторних способности;

6) за анализе крвне слике, основне биохемијске анализе
и анализе урина – лабораторијску опрему.



Члан 7.

Лекарска комисија обавља редовне и ванредне лекарске
прегледе ваздухопловног и осталог стручног особља разврстаног у категорије A,
B, C и D и о томе издаје лекарско уверење.

Лекарско уверење се издаје у складу са роком важења
дозволе, осим у случајевима из члана 149. став 2. Закона о ваздушној пловидби и
члана 10. овог правилника.



Члан 8.

Лице које се подвргава лекарском прегледу ради
утврђивања здравствене способности дужно је да лекарској комисији достави
медицинску документацију о свом здравственом стању, коју даје ординирајући
лекар.

Документација из стаа 1. овог члана, поред осталог,
треба да садржи податке о свим променама здравственог стања које су настале
после последњег прегледа.

Лекарска комисија, после обављеног прегледа, доставља
уверење о здравственој способности: лицу које се подвргло лекарском прегледу,
организацији удруженог рада или другој организацији, односно органу
друштвено-политичке заједнице или друге заједнице која је то лице упутила на
лекарски преглед и ординирајућем лекару.



Члан 9.

Ако се приликом редовних лекарских прегледа утврди
здравствено стање које одступа од категорија телесне и душевне способности
прописаних овим правилником, лице може бити оглашено способним:

1) ако је његово здравствено стање такво да није
неспособно за вршење дужности;

2) ако су његови евентуални недостаци фунцкионално
компензовани;

3) ако су његова професионална способност, вештина и
искуство такви да могу надокнадити утврђени недостатак.



Члан 10.

Ако се приликом редовног лекарског прегледа утврди
здравствена способност која захтева посебан поступак, може се донети уверење о
здравственој способности, уз одређена ограничења (скраћење рока важења издатог
лекарског уверења, ограничење у вршењу одређених посебних стручних послова,
коришћење наочара у току летења, односно за време вршења послова).



Члан 11.

Ваздухопловно и остало стручно особље обавезно се
подвргава лекарском прегледу после прележаних болести наведених у чл. 18, 19. и
20. овог правилика, као и после повреда или хируршких интервенција које могу да
умање телесну или душевну способност.



Члан 12.

Овим правилником утврђују се следеће категорије
здравствене способности ваздухопловног и осталог стручног особља:

1) категорија А, у коју спадају: саобраћајни пилоти и
професионални пилоти I класе;

2) категорија В, у коју спадају: професионални пилоти,
навигатори-летачи, инжењери-летачи и контролори летења;

3) категорија С, у коју спадају: верификатори-летачи,
спортски пилоти, пилоти једрилица, пилоти слободних балона, кабинско особље и
падобранци;

4) категорија D, у коју спадају: ваздухопловно-техничко
особље, ваздухопловно особље за техничку припрему, ваздухопловно-саобраћајно
особље, техничко особље за контролу летења, помоћници контролора летења, особље
за метеоролошко обезбеђење ваздушне пловидбе, особље за технолошке припреме
контроле летења и везе контроле летења, особље за прихват и отпрему, особље за
противпожарну заштиту на аеродрому, особље које ваздухоплов пуни горивом и
мазивом и особље које одржава маневарске површине, објекте и инсталације на
аеродрому од значаја за безбедност ваздушне пловидбе.



II. МЕРИЛА ЗА
УТВРЂИВАЊЕ ЗДРАВСТВЕНЕ СПОСОБНОСТИ



Члан 13.

Лице које спада у категорију А, у погледу здравствене
способности мора да испуњава следеће услове:

1) да не болује ни од какве акутне или хроничне болести
и да нема урођених или стечених аномалија које би могле довести у питање
безбедност летења;

2) да је правилно развијено и добре физичке кондиције;
да му је однос телесне висине и масе у границама нормале; да витални капацитет
није мањи од 3.000 ccm – за жене и 3.500 ccm – за мушкарце; да апнеја не траје
мање од 40 секунди, за оба пола; да нема анатомских поремећаја нити већих
ожиљака; да му је кожа тела еластична и глатка; да су му ингвинални пропусти
чврсти; да су му зуби здрави (ако су кариозни да су поправљени или извађени);
да су му спољни делови ока и очних аднекса анатомски и функционално исправни;
да су му анатомски и функционално исправни уши, нос и ждрело;

3) да му је кардио-васкуларни апарат анатомски и
функционално у физиолошким границама; да му је респираторни систем анатомски и
функционално у физиолошким границама; да су му пробавни систем, ендокрилне жлезде
и сва чула у физиолошким границама; да му је живчани систем потпун и да су
очувани покретљивост и груба сила; да су му очувани тонус и трофичност мишића;
да су му очувани физиолошки рефлекси и сензибилитет; да има физиолошку
координацију покрета и равнотеже, јасан и разговетан говор; да нема нападе који
доводе до губитка свести, било које етиологије;

4) да је психички здраво, без неуротичних и психотичних
симптома; да је емоционално стабилно и зрело (личност добро интегрисана,
уравнотежена, способна да контролише своје емоције, отпорна на стресове и
фрустрације, аутокритична, самостална, одлучна, истрајна, социјално
прилагодљива, способна да прихвата реалност); да су му општа интелигенција,
брзина и тачност опажања, брзина и тачност једноставних рачунских радњи,
визуелно памћење, представљање положаја објеката у тродимензионалном систему,
закључивање о положају ваздухоплова у простору на основу показивања
инструмената и координирана перцептивно-моторна активност на горњој граници
просека;

5) да му слух на сваком уху није слабији од 35 dB за
фреквенције од 500, 1000 и 2000 Hz и 50 dB за 400 Hz.

Ако му је слух слабији, мора се извршити говорна
аудиометрија под акустичким околностима лета, а за контролоре летења – на
радном месту. Утврђена кривуља, осим одступања у погледу интензитета, мора
показивати свој физиолошки облик.

Уместо говорне аудиометрије, комисија може испитати
слух у кабини авиона за време лета (flight тест), а за контролоре летења – на
радном месту.

Лицу које спада у категорију А оштрина вида на даљину,
сваког ока посебно, са корекцијом или без корекције, мора бити 1,0 (10/10), уз
ограничење да му оштрина вида на даљину, сваког ока посебно, без корекције није
слабија од 0,7 (7/10); да му хиперметропија није већа од 2,0 диоптрије, миопија
и миопни астигматизам од 0,5 диоптрија, а хиперметропни или мешовити
астигматизам од 1,0 диоптрије; да акомодација одговара старосном добу; да су му
стероскопски вид, ноћни вид и видно поље нормални; да му је окуломоторна
равнотежа нормална, односно да езофорија или егзофорија није већа од 7 призма
диоптрија; да му хипертрофија није већа од 1 призма диоптрије; да му је
интраокуларни притисак у границама нормале и да распознаје боје читајући
псеудоизохроматске таблице. Ако при читању псеудоизохроматских таблица направи
две грешке или више грешака, треба да распознаје основне боје на Лантерн-тесту.



Члан 14.

Лице које спада у категорију В у погледу здравствене
способности мора да испуњава следеће услове:

1) да не болује ни од какве теже акутне или хроничне
болести; да нема урођених или стечених аномалија које би могле довести у питање
безбедност ваздушне пловидбе;

2) да је правилно развијено и добре физичке кондиције;
да му однос телесне висине и масе није знатно поремећен; да витални капацитет
није мањи од 3.000 ccm, за оба пола; да апнеја не траје мање од 40 секунди, за
оба пола; да нема анатомских поремећаја нити већих ожиљака; да му је кожа тела
еластична и глатка; да су му ингвинални пропусти чврсти; да су му спољни делови
ока и очних аднекса анатомски и функционално исправни; да су му анатомски и
функционално исправни уши, нос и ждрело;

3) да му је кардиоваскуларни апарат анатомски и
функционално у физиолошким границама; да му је респираторни систем анатомски и
функционално у физиолошким границама; да су му пробавни систем, ендокрине
жлезде и сва чула у физиолошким границама; да има интегритет живчаног система,
са евентуално лаким оштећењем периферног нервног система, а без оштећења
функције или са лаким умањењем функције;

4) да је психички здраво, са блажим одступањем у
области емоционалне стабилности и зрелости, које решава нормалним одбрамбеним
механизмима и које не утиче на његову професионалну адаптацију; да се његова
општа интелигенција, брзина и тачност опажања, брзина и тачност једноставних
рачунских радњи, визуелно памћење и координирана перцептивна моторна активност
у границама просека;

5) да испуњава услове за слух прописане за категорију
А;

6) да му оштрина вида на даљину, сваког ока посебно, са
корекцијом или без корекције, није слабија од 0,8 (8/10), уз ограничење да му
оштрина вида на даљину, сваког ока посебно, без корекције, не сме бити слабија
од 0,4 (4/10); да акомодација одговара старосном добу; да су му стероскопски
вид, ноћни вид и видно поље нормални; да му је окуломоторна равнотежа нормална,
односно да му езофорија или егзофорија није већа од 7 призма диоптрија; да му
хиперфорија или хипофорија није већа од 1 призма диоптрије; да му је
интраокуларни притисак у границама нормале и да распознаје боје читајући
псеудохроматске таблице. Ако при читању псеудохроматских таблица направи две
грешке или више грешака, треба да распознаје основне боје на Лантерн-тесту (по
Beyweu).

За издавање, односно продужавање дозволе контролора
летења контролор мора испуњавати услове за вид прописане за категорију А.



Члан 15.

Лице које спада у категорију С мора у погледу
здравствене способности да испуњава следеће услове:

1) да нема никакво наследно или стечено обољење или
оштећење које би могло изазвати такав степен функционалне слабости која би му
онемогућила управљање ваздухопловом, односно обављање стручних послова у
нормалним условима лета;

2) да је правилно развијено и да однос телесне висине и
масе не указује на патолошка стања; да витални капацитет није мањи од 3.000
ccm, за оба пола; да апнеја не траје мање од 40 секунди, за оба пола; да нема
већих анатомских поремећаја нити већих ожиљака; да су му ингвинални пропусти
чврсти; да су му зуби здрави (ако су кариозни да су поправљени или извађени);
да су му спољни делови ока и очних аднекса функционално исправни; да су му
анатомски и функционално исправни уши, нос и ждрело;

3) да му је кардиоваскуларни апарат анатомски и
функционално у физиолошким границама; да му је респираторни систем функционално
нормалан; да су му пробавни систем, ендокрине жлезде и сва чула у физиолошким
границама и да му централни и периферни нервни систем није активно или хронично
оболео;

4) да је психички здраво; да нема психотичних симптома
и трајних неуротичних симптома; да нема поремећаја у структури личности који
утичу на социјалну и професионалну адаптацију; да су му општа интелигенција и
механичко закључивање, брзина и тачност опажања и психомоторне функције
просечни;

5) да чује шапат са удаљености од два метра, а говор
средње јачине – са удаљености од четири метара од испитивача кад је леђима
окренут према испитивачу. Комисија може проверавати слух у условима радног
места;

6) да испуњава услове за вид и разликовање боја
прописане за категорију В.



Члан 16.

Лице које спада у категорију D мора у погледу
здравствене способности да испуњава следеће услове:

1) да задовољава опште здравствене услове потребне за
стицање својства радника у удруженом раду;

2) да не болује од акутних или хроничних обољења чије
би погоршање могло утицати на безбедно извршавање дужности и тиме довести до
угрожавања безбедности летења;

3) да испуњава услове за вид и разликовање боја, као и
за слух, прописане за категорију С;

4) да у погледу психичког здравља испуњава услове
прописане за категорију С.



Члан 17.

Ако се приликом лекарског прегледа лица која спадају у
категорије A, B, C и D утврди да су оболела или повређена, односно да имају
урођене или стечене мане, или се утврде друга патолошка стања која утичу на
вршење одређених послова, лекарска комисија доноси закључак о привременој или
трајној неспособности таквог лица за обављање тих послова.



III. ОБОЉЕЊА ЗБОГ
КОЈИХ СЕ ДОНОСИ ОЦЕНА ПРИВРЕМЕНЕ НЕСПОСОБНОСТИ



Члан 18.

Привремену неспособност проузрокују следећа обољења:

1. Обољења
кардиоваскуларног система:

1) поремећај срчаног ритма или појава срчаних шумова
било које етиологије;

2) настанак блока десне гране – док се не установи
стварни узрок;

3) анамнеза и клиничка потврда поремећаја срчаног рада,
настанак аритмије или екстрасистолије;

4) дистонија неуроциркулаторија.

2. Обољења плућа:

1) специфични процеси у смирењу, доказани клинички и
лабораторијски, са добрим стањем респираторне функције – најмање шест месеци
после смирења процеса;

2) стање после лобектомије, ако се нормализују
респираторне функције – најмање шест месеци после операције;

3) стање после операције апсцеса плућа, са добром
респираторном функцијом – најмање шест месеци после операције;

4) плеуритис, са изливом течности, излечен, са добром
респираторном функцијом – најмање шест месеци после излечења;

5) артефицијелни пнеумоторакс – најмање шест месеци после
излечења;

6) бенигни тумори плућа (хистолошки доказани), без
функционалних поремећаја или са мањим функционалним поремећајима – најмање шест
месеци после операције;

7) микотична обољења плућа.

3. Обољења абдомена
и абдоминалних органа:

1) акутни холециститис;

2) акутни хепатитис – шест месеци од појаве обољења;

3) ингвинална и феморална хернија, са тенденцијом ка
инкарцерацији и странгулацији;

4) спленомегалија;

5) акутни панкреатитис;

6) стање после оперативног захвата у абдомену – зависно
од врсте захвата, а најмање шест месеци после операције.

4. Обољења
крвотворних органа:

1) анемија, осим обољења из члана 19. тачка 4. под 1 и
2 овог правилника – док се стање не нормализује.

5. Обољења
генито-уринарног система:

1) стање после нефректомије и других хируршких
интервенција – најмање три месеца;

2) протеинурија и еритрурија – док се не искључи узрок
обољења;

3) обољења простате;

4) гликозирија – док се не открије узрок обољења;

5) тешки менструални поремећаји и тежа обољења женских
гениталних органа;

6) трудноћа од три месеца, одржавање трудноће, трудноћа
којој су претходиле патолошке трудноће.

6. Обољења
ендокриног система:

1) хипертиреоза – до клиничког и лабораторијског
смирења;

2) diabetes mellitus без клиничких манифестација;

3) други ендокрини и метаболички поремећаји који утичу
на задовољавајуће вршење дужности и ако нису трајног карактера.

7. Обољења нервног
система:

1) сигурно доказана повреда главе, са губитком свести
до два часа – најмање годину дана. Такво лице се може поново оспособити после
комплетног испитивања – рендгенског снимања главе и EEG, ако налази покажу да
нема резидуалних дисфункција и компликација;

2) полинеуритис било које етиологије.

8. Психички
поремећаји и обољења:

1) психонеуротички поремећаји који онемогућавају лицу
да нормално обавља функцију, тј. безбедно врши дужност;

2) компулсивне реакције, хистерија;

3) дисоцијативне реакције, депресивне реакције и
фобичне реакције;

4) јављање на дужност под дејством алкохола или
конзумирање алкохола у току обављања дужности;

5) употреба алкохола која је довела до појаве знакова
зависности од алкохола, као што су пад толеранције на алкохол, ретроградна
амнезија, поремећаји понашања у области професионалне активности и поремећаји у
породично-социјалном понашању. Оцена способности за даље вршење дужности може
се дати само на основу документације о лечењу и потврђеној апстиненцији у току
60 дана.

9. Обољења горњих и
доњих екстремитета:

1) сва акутна обољења зглобова са привременим
ограничавањем покрета – до излечења (хронична реуматска обољења). По излечењу
обавезан је тест провере на радном месту, односно у кабини ваздухоплова или на
симулатору.

10. Обољења кичме и
коштаног система:

1) обољења у акутној фази. Оцена способности даје се
после теста провере на радном месту или на симулатору (Flight-тест).

11. Обољења коже и
лимфних жлезда:

1) сва акутна кожна обољења;

2) секундарне аденопатије;

3) пилонидалне цисте, ако су у запаљењу или ако се
јавља цурење из синуса;

4) лимфаденопатије бенигног карактера.

12. Обољења носа,
грла и ува:

1) фистуле на врату;

2) конгенитална или стечена малформација и опструкција
носа које отежавају респирацију;

3) акутни пурулентни синузитис и акутно запаљење
средњег ува;

4) параназални полипи;

5) кинетозе.

13. Обољења ока:

1) птоза капака која утиче на функцију вида;

2) катаракта која изазива сметње вида;

3) ретинални ексудат;

4) хеморагија или едем ретине, запаљење ретине;

5) запаљење ока или осталих структура ока;

6) едем папиле;

7) синехије предње и задње;

8) зенице које не реагују, неједнаке зенице – док се не
открије узрок;

9) одсуство конвергирајуће линије у било ком квадрату;

10) немогућност конвергенције на блиске објекте.

14. Поремећаји због
употребе лекова или алкохола:

1) стање у току употребе лекова са антихистаминицима,
наркотицима и барбитуратима, лекова за побољшање расположења, лековима за
смирење и лекова са антикинетицима.

15. Бенигни тумори



IV. ОБОЉЕЊА ЗБОГ
КОЈИХ СЕ ДОНОСИ ОЦЕНА ТРАЈНЕ НЕСПОСОБНОСТИ



Члан 19.

Трајну неспособност проузрокују следећа обољења:

1. Обољења
кардиоваскуларног система:

1) све конгениталне абнормалности срца и крвних судова;

2) хипертрофија и дилатација срца установљене клиничким
прегледима и доказане налазима рендгена и EKG;

3) сви органски валвуларни поремећаји срца, укључујући
и оне који су побољшани хируршком интервенцијом;

4) перикардитис, ендокардитис, миокардитис – акутни или
хронични;

5) клинички доказана обољења кардиоваскуларног система,
инсуфицијенција коронарних артерија, клинички доказан инфаркт миокарда;

6) анеуризма крвних судова срца и мозга било које
етиологије;

7) варикозитети крвних судова који се хируршки не могу
санирати;

8) периферна васкуларна обољења, тромбангинитис
облитеранс, артериосклеротична обољења, дијабетична васкуларна обољења доказана
осцилометријским и другим клиничким методама;

9) EKG докази о дефектима споровођења као што су други
и трећи степен AV блока, комплетан блок, или блок леве срчане гране.

2. Обољења плућа:

1) ехинококоза плућа;

2) цисте плућа, као и цисте после операције, са
компликацијама;

3) саркоидоза плућа;

4) емфизем плућа, са знацима респираторне
инсуфицијенције;

5) бронхијална астма, са знацима респираторне
инсуфицијенције средњег или тешког степена;

6) спонтани или рецидивирајући пнеумоторакс;

7) бронхиектазије тежег степена;

8) лобектомија или сегменталне ресекције са виталним
капацитетом мањим од 3.000 ccm.

3. Обољења
абдоминалних органа:

1) интестиналне опструкције као последица неког
хроничног рецидивирајућег обољења;

2) тешки хронични гастритис и гастродуоденитис;

3) улцеративни колитис, пролапс ректума, мегаколон,
дивертикулоза црева;

4) хепатитис, са доказаним оштећењем јетре;

5) панкреатитис, акутни или хронични;

6) хронично обољење слезине.

4. Обољења
крвотворних органа:

1) хемолитична анемија;

2) хеморагична стања (хемофилија);

3) леукопатије;

4) миелопролиферативна стања;

5) M. Buger, M. Raynaud.

5. Обољења
генито-уринарног система:

1) стање после нефректомије, праћено повишеним крвним
притиском или смањењем функције преосталог бубрега;

2) хронични нефритис;

3) нефроза;

4) хидронефроза, са знацима оштећења бубрега;

5) пиелонефритис, са поремећајем функције бубрега;

6) полицистични бубрег.

6. Обољења
ендокриног система:

1) адренална дисфункција било ког степена;

2) адипозогени синдром;

3) diabetes insipidus;

4) гигантизам и акромегалија;

5) гушавост;

6) хиперинсулинизам;

7) паратироидна дисфункција;

8) mixedеm;

9) diabetes mellitus, са јасним клиничким
манифестацијама.

7. Обољења нервног
система:

1) неуролуес;

2) менингитис, енцефалитис и полиомиелитис, са трајним
последицама;

3) субарахноидалне хеморагије, емобилије, тромбозе,
хеморагије, артериосклероза и анеуризме ЦНС – клинички доказане;

4) све врсте малигних и бенигних тумора ЦНС;

5) васкуларне главобоље – мигрене трајног карактера;

6) контузије мозга, са трајним последицама и
пенетрирајуће повреде мозга;

7) епидурални, суд бурални или интрацеребрални хематом;

8) пострауматске инфекције ЦНС;

9) повреде главе, са губитком свести дуже од 30 минута
и трајним неуролошким симптомима или психичким поремећајима;

10) повреде главе, са губитком свести дуже од два часа;

11) посттрауматска амнезија;

12) све врсте епилепсија.

8. Психички
поремећаји и обољења:

1) емоционална нестабилност и поремећаји карактера и
понашања који онемогућавају социјалну и професионалну адаптацију;

2) хронични алкохолизам, са психотичним или соматским
поремећајима;

3) алкохолизам, после неуспешног лечења;

4) наркоманија, после неуспешног лечења;

5) психозе, трајни или рецидивирајући психотични
поремећаји дуготрајно декомпензовани, често рецидивирајући, ако се одражавају
на професионалну адаптацију и отежавају безбедно вршење службе.

9. Обољења горњих и
доњих екстремитета:

1) урођене или стечене мане, недостатак екстремитета
или дела екстремитета, деформитети екстермитета који ометају задовољавајуће
вршење дужности;

2) хронични остеомиелитис;

3) остеопороза и хондромалација;

4) обољења или повреде кости или зглобова, излечени, са
резидуалним деформацијама, ригидношћу или ограничењем покрета који ометају
безбедно вршење дужности;

5) акутно или хронично исчашење већег зглоба са
резидуалним отоком, ограничењем покрета или нестабилношћу зглоба.

10. Обољења кичме и
других мишићно-коштаних делова:

1) сва актуна или хронична обољења кичменог стуба или
делова, деформитети кичменог стуба, урођене или стечене мане које онемогућавају
задовољавајуће вршење дужности;

2) дискус хернија, са прогресивним погоршањем;

3) тортиколис конгенитални или спастички који омета
нормалну функцију врата;

4) остеомиелитис кичме;

5) специфични процеси кичменог стуба;

6) прогресивна мишићна дистрофија;

7)оштећења функције мишића или групе мишића као
последица обољења ЦНС или периферног нервног система.

11. Обољења коже и
лимфних жлезда:

1) хронична обољења коже која ометају задовољавајуће
вршење дужности;

2) lupus eritеmatodes, системски;

3) леукемичне промене коже;

4) неурофиброматоза;

5) псориаза – тежа форма.

12. Обољења носа,
грла и ува:

1) деформитети лица или главе који онемогућавају ношење
летачке опреме;

2) хронични атрофични ринитис, тешког степена;

3) алергични ринитис, тешког степена;

4) трајне промене на гласницама које отежавају говор;

5) веће адхезије меког непца и фарингса које отежавају
говор и аспирацију;

6) трахеалне фистуле;

7) хронична обољења и поремећај унутрашњег ува;

8) трајни поремећаји барофункције;

9) хронична гнојна једнострана или обострана запаљења
средњег ува;

10) хронично запаљење ушне шкољке које омета ношење
слушалица,

аносмија и паросмија;

11) адхезија или јака стеноза спољног слушног канала;

12) мастоидитис, односно мастоидна фистула;

13) трајни поремећаји вестибуларног апарата.

13. Обољење ока:

1) фиксациони нистагмус;

2) разрокост;

3) глауком;

4) рецидивирајући хориоретинитис;

5) аблација ретине, ретинитис пигментоза;

6) одсуство једног или оба сочива осим ако су испуњени
услови из члана 25. овог правилника;

7) парализа мишића очне јабучице.

14. Обољење зуба и
чељусти:

1) урођене или стечене аномалије које отежавају јасан и
разговетан говор;

2) делимичан губитак језика или деформација језика.

15. Малигна обољења:

1) малигна обољења свих система, органа или делова
органа.

16. Сида (AIDS), са
клиничким манифестацијама.



V. ПОСЕБНА МЕРИЛА ЗА
УТВРЂИВАЊЕ ЗДРАВСТВЕНЕ СПОСОБНОСТИ ЛИЦА КОЈА БОЛУЈУ ОД ОДРЕЂЕНИХ ВРСТА БОЛЕСТИ



Члан 20.

Ако се приликом лекарског прегледа лица која спадају у
категорије А, В и С утврди постојање гризлице (чира) на желуцу или дванаестопалачном
цреву, она се сматрају неспособним за вршење летачких дужности, осим:

1) ако је од дана излечења или после извршене хируршке
интервенције протекло шест месеци, а рендгенолошки и лабораторијски налази не
показују рецидив или теже оштећење функције;

2) ако је у току конзервативног лечења дошло до
санације утврђене рендегнским прегледом, па после тога нема тегоба у току три
месеца, а лабораторијски налази су у границама нормале.



Члан 21.

Ако се приликом лекарског прегледа лица из члана 12.
овог правилника утврди постојање аритмије, она се сматрају здравствено
способним за вршење летачких послова ако се утврди:

1) синусна аритмија или повремене вентрикуларне
екстрасистоле које нестају при напору;

2) тахикардија због узбуђења или напора;

3) брадикардија без знакова A-V блока.



Члан 22.

Лица из члана 12. овог правилника сматраће се трајно
неспособним ако се приликом лекарског прегледа електрокардиографски утврде
следећи поремећаји спровођења:

1) комплетан блок;

2) блок леве гране;

3) блок десне гране, праћен конгениталним или органским
обољењима.

Трајно неспособним сматрају се лица из члана 12. овог
правилника ако електрокардиографски или други налази (вектор, сцинтиграфија,
ехо и сл.) потврђују:

1) свеж или стари инфаркт миокарда;

2) јасну инсуфицијенцију коронарне оксигенизације;

3) напрезање вентрикула.



Члан 23.

Лица која су сврстана у категорију А, ако је њихов
кардиоваскуларни систем у физиолошким границама, треба при лекарском прегледу
да имају, зависно од година живота, следећи артеријски притисак:


 
  
  Година живота
  
  
  Систолни притисак
  до
  
  
  Дијастолни
  притисак до
  
 
 
  
  од 20 до 29
  
  
  140
  
  
  90.
  
 
 
  
  од 30 до 39
  
  
  140
  
  
  90.
  
 
 
  
  од 40 до 49
  
  
  155
  
  
  95.
  
 
 
  
  од 50 и више
  
  
  160
  
  
  95.
  
 


Лица која су сврстана у категорије В или С, ако је
њихов кардиоваскуларни систем у физиолошким границама, треба при лекарском
прегледу да имају, зависно од година живота, следећи артеријски притисак:


 
  
  Година живота
  
  
  Систолни притисак
  до
  
  
  Дијастолни
  притисак до
  
 
 
  
  од 20 до 29
  
  
  150
  
  
  95.
  
 
 
  
  од 30 до 39
  
  
  155
  
  
  95.
  
 
 
  
  од 40 до 49
  
  
  165
  
  
  100.
  
 
 
  
  од 50 и више
  
  
  170
  
  
  100.
  
 


Приликом лекарског прегледа лица која се сврставају у
категорије А, В и С пулс не сме износити више од 100 у минуту нити више од 150
у минуту после напора од 20 чучњева у току 30 секунди, с тим што у току два
минута пулс треба да се врати на претходну вредност која може бити увећана за
10.

Лица из става 3. овог члана којима се у току лекарског
прегледа појави пароксизмална тахикардија, односно брадикардија испод 50
откуцаја у минути сматрају се неспособним.



Члан 24.

Ако се приликом лекарског прегледа лица која спадају у категорије
А, В и С утврди шећерна болест која захтева лечење инсулином или пероралним
антидијабетицима, она ће се сматрати трајно неспособним.

Ако се током прегледа лица из става 1. овог члана
утврди да је шећерна болест такве природе да се гликемија може регулисати
дијетом а не постоје промене на очном дну, миокарду, бубрезима и урину и нема
неуролошких испада, она ће се сматрати способним за вршење одређених стручних
послова најдуже три месеца.



Члан 25.

Ако је лицу због развијене катаракте или другог обољења
извршена инплантација вештачког очног сочива у задњу очну комору, а у
постоперативном периоду, у току три месеца, нема појаве компликације, то лице
се може огласити способним на период од три месеца.



VI. НАЧИН ОБАВЉАЊА
ЛЕКАРСКИХ ПРЕГЛЕДА



Члан 26.

Ако лекарска комисија приликом прегледа утврди да су
параметри прописани овим правилником недовољни за давање поуздане оцене
здравствене способности лица, обим прегледа може се проширити и могу се тражити
допунски специјалистички прегледи (консултације, лабораторијске анализе и др.).



Члан 27.

Сви медицински налази који се утврде у току лекарског
прегледа уносе се у обрасце који су одштампани уз овај правилник и чине његов
саставни део.



Члан 28.

Анамнестички подаци се узимају према обрасцу број 2 –
Лист лекарског прегледа.

Позитиван одговор лица које се подвргава прегледу лекар
је дужан да детаљније забележи.



Члан 29.

Општи преглед обухвата:

1) мерење телесне висине и масе и оцењивање телесне
конструкције;

2) преглед коже и видљивих слузокожа;

3) преглед усне дупље, десни, зуба, језика, непчаних
лукова, тонзила и ждрела, лимфних жљезда, главе и врата;

4) утврђивање еластичности мишића, равних табана,
деформитета тела, ампутација, проширених вена и ограничености покрета.



Члан 30.

Интернистички преглед обухвата:

1) преглед главе и врата, перкусију и аускултацију
грудног коша;

2) аускултацију срца, мерење пулса, крвног притиска и
мерење пулса после пет минута лежања, после 20 чучњева и два минута после
замора;

3) палпацију жлезда и абдоминалних органа;

4) преглед екстремитета.



Члан 31.

EKG снимање врши се приликом сваког првог прегледа за
издавање дозволе, а за продужење дозволе, за категорију А – приликом сваког
прегледа; за категорију В – једном годишње; за категорију С – једном у 24
месеца, а за категорију D – по потреби.

Тест оптерећења кардиоваскуларног система врши се за
категорију А приликом првог прегледа и после навршене 40, односно 50. године
живота.



Члан 32.

Оториноларинголошки преглед обухвата:

1) риноскопију, фарингоскопију, ларингоскопију и отоскопију;

2) утврђивање спонтаног нистагмуса;

3) испитивање динамостике методом модификованог
Ромберга.



Члан 33.

Слух се испитује:

1) тоталном лиминарном аудиометријом при првом прегледу
и једанпут годишње за категорије А, В и С;

2) шапатом са два метра за свако уво за категорију D.



Члан 34.

Офталмолошки преглед обухвата:

1) спољни преглед ока и аднекса, проверу покретљивости
булбуса, утврђивање облика, величине и реакције зенице на светлост и
акомодације, као и испитивање конвергенције;

2) одређивање видног поља методом конфронтације;

3) дигитално одређивање тонуса очних јабучица;

4) испитивање оштирне вида Snellenovim таблицама или
Орторатером;

5) испитивање вида на близину Jagerovim таблицама;

6) испитивање колорног вида Ishiara-таблицама или
Lantern-тестом.



Члан 35.

Преглед очног дна, испитивање форије и одређивање
видног поља периметријом врше се, и то:

1) приликом првог лекарског прегледа за издавање
дозволе за све категорије;

2) једанпут у 24 месеца – за категорије А и В.



Члан 36.

Неуропсихијатријски преглед обухвата:

1) испитивање рефлекса бицепса (патерални, Ахилов,
трбушни, Бабински, Хвостек);

2) утврђивање вазомоторне лабилности и знoјења;

3) испитивање дермографизма;

4) утврђивање тремора;

5) оцењивање јасноће говора;

6) оцењивање психичког статуса из разговора.



Члан 37.

Психолошко тестирање обавља се при првом прегледу за
категорије А, В, С и D помоћу батерија тестова и интервјуа, према професији
лица које се подвргава лекарском прегледу, и то:

1) психолошких тестова личности усмерених на евалуацију
структуре личности у односу на: ниво психичке енергије, неуротизам, општу
адаптираност и зрелост личности;

2) психолошких тестова општих и посебних способности;

3) психолошких тестова апаратима за испитивање
сензомоторних способности;

4) психолошког интервјуа за испитивање и процену
мотивације за професију и особине личности.



Члан 38.

Рендгенографија срца и плућа обавља се за категорије А,
В, С и D при првом лекарском прегледу.

За категорије А и В рендгенографија срца и плућа обавља
се једанпут у 36 месеци.



Члан 39.

Лабораторијске анализе обухватају:

1) хемограм (SE, Hb, еритроцити и леукоцити),
хепатограм, уреу у крви, шећер у крви и урин (спец. тежина, албумен, Fehling и
седимент) при првом прегледу за категорије А, В, С и D;

2) хемограм (SE Hb, еритроцити и леукоцити) једанпут у
12 месеци за категорије А, В и С;

3) урин (спец. тежина, албумен, Fehling и седимент) при
сваком прегледу за категорије А, В и С;

4) пробу оптерећења гликозом, при првом прегледу за
категорије А и В, као и при прегледу свих лица после навршене 40, односно 50.
године живота;

5) хепатограм при првом прегледу за категорије А, В и С
за сва лица која су навршила 40, односно 50. годинu живота.



VII. МЕДИЦИНСКА
ДОКУМЕНТАЦИЈА



Члан 40.

Медицинска документација (здравствена евиденција) о
ваздухопловном и осталом стручом особљу обухвата:

1) упут за лекарски преглед за категорије А и В
(образац бр. 1, који се попуњава у два примерка);

2) лист комисијског – лекарског прегледа (образац бр.
2, који се попуњава у два примерка);

3) књигу рада лекарске комисије (образац бр. 3);

4) лекарско уверење (образац бр. 4), које се предаје
прегледаном лицу;

5) записник о раду лекарске комисије (образац бр. 5,
који се попуњава у три примерка);

6) решење лекарске комисије из члана 4. овог правилника
(образац бр. 6, који се попуњава у три примерка);

7) годишњи извештај лекарске комисије (образац бр. 7,
који се попуњава у два примерка и који се доставља Савезном секретаријату за
саобраћај и везе).



Члан 41.

Обрасце поd бр. 1 до 7, у прилогу овог правилника, који
чине његов саставни део, израђује Савезни секретаријат за саобраћај и везе и
доставља их на употребу овлашћеним здравственим организацијам удруженог рада и
војној ваздухопловној здравственој установи.



VIII. ЗАВРШНE
ОДРЕДБЕ



Члан 42.

Даном ступања на снагу овог правилника престаје да важи
Правилник о мерилима телесне и душевне способности ваздухопловног особља и о
болестима и повредама после којих се мора извршити лекарски преглед („Службени
лист СФРЈ”, бр. 25/75 и 14/76).



Члан 43.

Овај правилник ступа на снагу осмог дана од дана
објављивања у „Службеном листу СФРЈ”.



VI/01 Бр
2727/5

7.
новембра 1989. године

Београд 

Савезни секретар за 

саобраћај и везе,

Јоже Сколар, с.
р.













НАПОМЕНА ИЗДАВАЧА:

Обрасци 1 до 7 објављени су у „Службеном листу СФРЈ”,
број 81/89 на стр. 2013 до 2015.





