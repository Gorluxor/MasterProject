



На
основу члана 55. став 2. Закона о здравственој
заштити животиња („Службени гласник СР Србије”, бр. 28/77,
37/77 и 5/84),

Републички секретар за финансије у
споразуму са Републичким комитетом за пољопривреду, шумарство и
водопривреду,
доноси



ПРАВИЛНИК

О ПОСТУПКУ И НАЧИНУ
НАПЛАТЕ НАКНАДЕ ЗА ИЗДАВАЊЕ И ПРОДУЖЕЊЕ УВЕРЕЊА О ЗДРАВСТВЕНОМ СТАЊУ ЖИВОТИЊА



"Службени гласник
СРС”, број 26 од 14. 

јула 1984.



1. Обвезник плаћања накнаде за издавање и продужење
уверења о здравственом стању животиња (у даљем тексту: уверење) плаћа прописану
накнаду приликом подношења захтева за издавање, односно продужење уверења.

2. О наплаћеној накнади општински орган управе надлежан
за издавање односно продужење уверења издаје признаницу.

Признаница се исписује у два примерка. Први примерак се
издаје обвезнику а други примерак остаје у блоку признанице. Признанице морају
бити повезане у блоковима. Сваки блок мора имати број серије а признанице у
једној серији морају бити нумерисане.

Блокови издатих признаница чувају се најмање три године
од дана издавања и морају се обезбедити од оштећења, уништења и крађе.

3. О наплаћеним накнадама за издавање и продужење
уверења води се:

1) дневник наплате накнаде,

2) контролних набавних и издатих блокова признаница.

На полеђини уверења чија се важност продужава,
општински орган управе који издаје, односно продужава уверење и наплаћује
накнаду ставља ознаку:

„Накнада за продужење уверења наплаћена је у износу од
динара _____________ (словима: _____________________________) и прокњижена у
дневнику наплате накнаде под редним бројем _____________.”

4. Дневник наплате накнаде, садржи колоне за уношење
следећих података:

1) редни број,

2) серијски и редни број признанице о наплаћеној
накнади,

3) презиме и име обвезника накнаде,

4) адреса обвезника накнаде,

5) врста животиња,

6) број грла,

7) износ наплаћене накнаде и

8) број издатог уверења са назнаком појединачно односно
скупно.

Дневник наплате води се по листовима повезаним у књигу
која мора бити опшивена, запечаћена печатом и воском и оверена од општинског
органа управе надлежног за оверу.

5. У контролник набављених и издатих блокова признаница
који води општинска служба друштвених прихода уписују се: број набављених
блокова признаница, датум набавке, коме су блокови признаница издати, серија и
број издатих блокова, датум издавања и потпис примаоца.

6. Наплаћена накнада књижи се у дневник наплате накнада
истог дана када је уверење издато. Дневник наплате накнаде закључује се сваких
шест дана сабирањем наплаћених износа и потписом лица овлашћеног за издавање
уверења.

Наплаћена накнада за издата, односно продужена уверења
уплаћује се на одговарајући рачун прихода код Службе друштвеног књиговодства
истог дана када је дневник наплате накнада закључен, а најкасније наредног
дана.

Потврда о уплати наплаћених накнада на одговарајући
рачун прихода код Службе друштвеног књиговодства прилаже се уз дневник наплате
накнада.

7. Дневник наплате накнаде закључује се 31. децембра
сваке године.

Преглед наплаћених накнада у претходној години, који саставља
општински орган управе надлежан за издавање односно продужење уверења, доставља
се општинској служби друштвених прихода најдоцније до 15. јануара текуће
године.

8. Даном ступања на снагу овог правилника престаје да
важи Упутство о поступку и начину уплате таксе за уверење о здравственом стању
животиња број 434-573/78 од 16. јануара 1978. године („Службени гласник СРС”,
број 4/78).

9. Овај правилник ступа на снагу осмог дана од дана
објављивања у „Службеном гласнику Социјалистичке Републике Србије”.



Број 323-2/84-03

У Београду27. јуна
1984. године

Републички секретар

за финансије,


Борислав
Атанацковић, с.р.



