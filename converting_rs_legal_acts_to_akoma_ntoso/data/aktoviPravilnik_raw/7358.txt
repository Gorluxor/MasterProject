


	
	Zakon

	


	
				Редакцијски пречишћен текст
				
				
				На основу члана 30. став 1. тач. 1), 2) и 3) Закона о посредовању у промету и закупу непокретности („Службени гласник РС”, број 95/13), 
				Министар трговине, туризма и телекомуникација доноси
				ПРАВИЛНИК
				о Регистру посредника у промету и закупу непокретности
				"Службени гласник РС", бр. 
				75 од 21. јула 2014, 88 од 15. новембар 2018.
				Предмет
				Члан 1.
				Овим правилником прописује се облик, садржина и начин вођења Регистра посредника у промету и закупу непокретности (у даљем тексту: Регистар), образац захтева за упис у Регистар и образац извода из Регистра. 
				Облик Регистра
				Члан 2.
				Регистар се води у писаном и електронском облику, као јединствена, централна и јавна база података о посредницима.
				Садржина Регистра
				Члан 3.
				Регистар садржи следеће податке:
				1) редни број и датум уписа у Регистар;
				2) број и датум решења о упису у Регистар, односно решења о брисању из Регистра; 
				3) пословно име, адресу седишта и огранка, порески идентификациони број (у даљем тексту: ПИБ), матични број, број телефона, електронску адресу и адресу Интернет странице (ако постоји) посредника; 
				4) податке о лицима која обављају 
				послове посредовања са положеним стручним испитом за посреднике 
				у промету и закупу непокретности (у даљем тексту: стручни 
				испит);
				4а) податке о члану привредног друштва 
				(оснивачу, власнику) односно предузетнику, заступнику привредног 
				друштва и пословођи, ако је предузетник поверио послове 
				пословођења пословно способном физичком лицу;
				5) податке о изреченим заштитним мерама из члана 32. став 2. и члана 33. став 4. Закона о посредовању у промету и закупу непокретности (у даљем тексту: Закон).
				*Службени гласник РС, број 88/2018
				Образац захтева за упис у Регистар
				Члан 4.
				Образац захтева за упис у Регистар садржи следеће податке: 
				1) пословно име и адресу седишта и огранка, број телефона, електронску адресу и адресу Интернет странице (ако постоји) подносиоца;
				2) име и презиме, адресу и ЈМБГ 
				предузетника, односно пословође;
				2а) име и презиме, адресу и ЈМБГ 
				(за странце – број пасоша, државу издавања и лични број) члана 
				привредног друштва (оснивача, власника);
				3) матични број и ПИБ подносиоца;
				4) име и презиме, адресу и ЈМБГ лица са положеним стручним испитом и број уверења о положеном стручном испиту;
				5) потпис овлашћеног лица.
				Образац захтева за упис у Регистар одштампан је уз овај правилник и чини његов саставни део.
				*Службени гласник РС, број 88/2018
				Упис у Регистар
				Члан 5.
				Подносилац захтева за упис у Регистар уписује се у Регистар ако уз захтев на обрасцу из члана 4. овог правилника достави: 
				1) изјаву подносиоца да је одређено лице које има положен стручни испит запослено или ангажовано ван радног односа код подносиоца, или да је одређено лице које има положен стручни испит оснивач или члан привредног друштва (у даљем тексту: члан друштва) које је подносилац, односно предузетник који је подносилац;
				2) примерак уговора о осигурању од одговорности за штету у складу са чланом 13. Закона;
				3) пуномоћје, ако се захтев подноси преко пуномоћника.
				Уз изјаву из става 1. тачка 1) овог члана, прилаже се изјава лица из те тачке, која садржи ЈМБГ и оверен потпис тог лица, којом потврђује да је запослено или ангажовано ван радног односа код подносиоца захтева, односно да је члан друштва.
				Ако се изјава из става 1. тачка 1) овог члана односи на подносиоца изјаве као лице са положеним стручним испитом, уз њу се не прилаже изјава из става 2. овог члана. 
				Докази из става 3. овог члана подносе се у оригиналу или овереној фотокопији, чине саставни део Регистра и чувају се трајно, у складу са законом.
				Доказе о томе да члан привредног 
				друштва (оснивач, власник), односно предузетник, заступник 
				привредног друштва, односно пословођа, ако је предузетник 
				поверио послове пословођења пословно способном физичком лицу, 
				као и физичка лица са положеним стручним испитом нису осуђивана 
				за кривична дела против привреде, кривично дело примања мита, 
				кривично дело давања мита, кривично дело преваре, кривична дела 
				тероризма и кривична дела организованог криминала, министарство 
				надлежно за послове трговине прибавља по службеној дужности, 
				осим ако странка изричито изјави да ће те доказе прибавити сама.
				*Службени гласник РС, број 88/2018
				Промена података у Регистру
				Члан 6.
				Промена података у Регистру врши се на основу одговарајућих доказа из члана 5. став 1. овог правилника, у складу са Законом.
				Брисање из Регистра
				Члан 7.
				Посредник се брише из Регистра из 
				разлога прописаних чланом 10. став 1. Закона.
				Посредник подноси захтев за брисање из 
				Регистра на обрасцу из члана 4. овог правилника, у коме се 
				попуњавају само рубрике са подацима о привредном друштву или 
				предузетнику.
				*Службени гласник РС, број 88/2018
				Образац извода из регистра 
				Члан 8.
				Образац извода из Регистра садржи:
				1) назив министарства надлежног за послове трговине; 
				2) правни основ;
				3) редни број и датум уписа у Регистар;
				4) број и датум решења о упису у Регистар;
				5) пословно име, адресу седишта и огранка, ПИБ, матични број, број телефона, електронску адресу и адресу Интернет странице (ако постоји) посредника;
				6) податке о лицима која обављају 
				послове посредовања са положеним стручним испитом;
				6а) податке о члану привредног друштва 
				(оснивачу, власнику) односно предузетнику, заступнику привредног 
				друштва и пословођи, ако је предузетник поверио послове 
				пословођења пословно способном физичком лицу;
				7) податке о изреченим заштитним мерама из члана 32. став 2. и члана 33. став 4. Закона;
				8) потпис овлашћеног лица и службени печат.
				Извод из Регистра издаје се на захтев. 
				Образац извода из Регистра одштампан је уз овај правилник и чини његов саставни део.
				*Службени гласник РС, број 88/2018
				Ступање на снагу
				Члан 9.
				Овај правилник ступа на снагу осмог дана од дана објављивања у „Службеном гласнику Републике Србије”.
				Број 011-00-20/2014-04
				У Београду, 17. јула 2014. године
				Министар,
				Расим Љајић, с.р.
				Прилози
				
				НАПОМЕНА ИЗДАВАЧА: Правилником о изменама и допунама Правилника о Регистру посредника у промету и закупу непокретности ("Службени гласник РС", број 88/2018) Обрасци ЗУРП и ИРП замењени су новим обрасцима (види члан 6. Правилника - 88/2018-8)
				
				
				Образац ЗУРП - Захтев за упис у 
				Регистар посредника у промету и закупу непокретности
				
				
				Образац ИРП - Извод из Регистра 
				посредника у промету и закупу непокретности
	

