На основу члана 43. став 3. Закона о сточарству („Службени гласник РС”, број 41/09),
Министар пољопривреде, шумарства и водопривреде, доноси


ПРАВИЛНИК
о величини заштитног појаса око центра за селекцију пчелињих матица, посебним условима промета и селидбе пчела и пчеларског приплодног материјала, као и посебним условима гајења пчела у заштитном појасу
"Службени гласник РС", број 67 од 17. септембра 2010.


Предмет уређења

Члан 1.
Овим правилником прописује се величина заштитног појаса око центра за селекцију пчелињих матица (у даљем тексту: заштитни појас), посебни услови промета и селидбе пчела и пчеларског приплодног материјала, као и посебни услови гајења пчела у заштитном појасу.

Величина заштитног појаса

Члан 2.
Величина заштитног појаса у пречнику износи 2 000 метара.

Посебни услови промета и селидбе пчела и пчеларског материјала у заштитном појасу

Члан 3.
У заштитном појасу може да се врши промет пчела и пчеларског приплодног материјала, који је под контролом центра за селекцију пчелињих матица. 
Селидба пчела у заштитном појасу може се обављати свим превозним средствима.
Приликом селидбе пчела, лета на кошницама морају бити затворена и кошнице обезбеђене, тако да за време селидбе пчеле не могу излетати из кошница.
Лице које врши селидбу пчела мора да има уверење о транспорту, у складу са законом којим се уређује сточарство.
Селидба пчела у заштитном појасу може да се врши ако је обезбеђена пратња пчелара.
Изузетно од одредбе из става 5. овог члана, пакетни ројеви и матице с пчелама пратиљама које се превозе не морају имати обезбеђену пратњу пчелара.

Посебни услови гајења пчела у заштитном појасу

Члан 4.
У заштитном појасу могу се гајити пчеле под условом да се њихово гајење врши под контролом центра за селекцију пчелињих матица. 
Гајење пчела у заштитном појасу врши се ради спровођења одгајивачког програма у пчеларству.
Пчеле које се гаје под контролом центра за селекцију пчелињих матица не могу се укрштати са неселекционисаним приплодним материјалом.

Постављање пчелињака

Члан 5.
После постављања пчелињака у заштитном појасу, пчелар мора одмах на видљивом месту да постави плочу правоугаоног облика, димензија најмање 20 x 30 cm, на којој је читко исписано име и презиме, односно назив, адреса и телефонски број пчелара. 

Завршна одредба

Члан 6.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-170/2010-09
У Београду, 9. септембра 2010. године
Министар,
др Саша Драгин, с.р.

