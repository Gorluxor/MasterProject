


	
	Zakon

	


	
				Редакцијски пречишћен текст
				
				
				На основу члана 181. став 2. тачка 17) Закона о државном премеру и катастру („Службени гласник РС”, бр. 72/09, 18/10, 65/13, 15/15 – УС, 96/15 и 47/17 – аутентично тумачење), 
				Директор Републичког геодетског завода доноси 
				ПРАВИЛНИК
				о успостављању мрежа ГНСС перманентних станица
				"Службени гласник РС", бр. 72 од 26. јула 
				2017, 80 од 24. октобра 2018.
				1. УВОДНЕ ОДРЕДБЕ
				Члан 1.
				Овим правилником уређују се начин и услови под којима се на делу територије или целој територији Републике Србије успостављају мреже перманентних станица које користе технологију глобалних навигационих сателитских система (у даљем тексту: ГНСС перманентне станице).
				Члан 1а
				Поједини изрази и скраћенице 
				употребљени у овом правилнику имају следеће значење:
				1) АГРОС – Активна геодетска 
				референтна основа Србије;
				2) ARP –
				Аntenna Reference Point – референтна 
				тачка ГНСС антене;
				3) ГНСС – глобални навигациони 
				сателитски систем;
				4) GPS – Global 
				Positioning System – глобални позициони систем САД;
				5) GDOP − 
				Geometric Dilution of Precision – представља меру 
				квалитета геометрије глобалног позиционог система, тј. меру 
				утицаја геометрије сателита на прецизност глобалног позиционог 
				система и изражава се кроз хоризонталне (HDOP 
				– Horizontal Dilution of Precision), вертикалне (VDOP 
				– Vertical Dilution of Precision), просторне (PDOP 
				– Positional Dilution of Precision) и временске (TDOP 
				– Time Dilution of Precision) факторе прецизности;
				6) GLONASS – 
				Global Navigation Satellite System − глобални навигациони 
				сателитски систем Руске Федерације;
				7) DGPS − 
				Differential Global Positioning Systems – диференцијални 
				ГПС који обезбеђује корекције ГНСС сигнала за побољшање 
				позиционе тачности;
				8) ETRF − 
				European Terrestrial Reference Frame 2000 – Eвропски 
				терестрички референтни оквир 2000;
				9) ETRS89 − 
				European Terrestrial Reference System 1989 – Eвропски 
				терестрички референтни систем 1989;
				10) IGS − 
				International GNSS Service – међународна ГНСС служба;
				11) IP67 − 
				International/Ingress Protection 67 – стандард 
				међународне комисије за електротехнику (IEC) 
				за заштиту од чврстих честица и течности;
				12) NTRIP − 
				Networked Transport of RTCM via Internet Protocol – 
				протокол који омогућава RTK ГНСС 
				пријемницима да приступе подацима RTK 
				базне станице путем интернета;
				13) RTCM − 
				Real-Time Correction Messages – стандардни формат 
				података који се односе на ГНСС корекције;
				14) RTK – 
				Real-Time Kinematic – метода позиционирања;
				15) UPS – 
				Uninterruptible Power Supply/Source – уређај за 
				обезбеђење електричне енергије у случају престанка напајања;
				16) FTP – File 
				Transfer Protocol – стандардни мрежни протокол за пренос 
				података између клијента и сервера.
				*Службени гласник РС, број 80/2018
				Члан 2.
				Под мрежом ГНСС перманентних станица у овом правилнику подразумева се скуп станица опремљених стално оперативним ГНСС пријемницима и ГНСС антенама, које заједно са контролним центром, неопходним хардвером, софтвером и комуникационом инфраструктуром омогућују прикупљање, архивирање, обраду, моделирање и дистрибуцију ГНСС података.
				Члан 3.
				Мрежа ГНСС перманентних станица, успостављена у складу са овим правилником на делу или целој територији Републике Србије, сматра се саставним делом државног 
				просторног референтног оквира Републике Србије и може се користити за извођење радова из делокруга Републичког геодетског завода
				(у даљем тексту: Завод).
				*Службени гласник РС, број 80/2018
				Члан 4.
				Мрежу ГНСС перманентних станица може успостављати само геодетска организација која поседује одговарајућу лиценцу за рад у складу са одредбама Закона о државном премеру и катастру („Службени гласник РС”, бр. 72/09, 18/10, 65/13, 15/15 – УС, 
				96/15, 47/17 – аутентично тумачење, 
				113/17 – др. закон, 27/18 – др. закон и 41/18 – др. закон). 
				Геодетска организација из става 1. овог члана мора поседовати доказ о пореклу опреме и софтвера које користи за успостављање мреже ГНСС перманентних станица.
				Број мрежа ГНСС перманентних станица које успоставља једна геодетска организација није ограничен.
				*Службени гласник РС, број 80/2018
				Члан 5.
				Мрежу ГНСС перманентних станица, која се успоставља на делу или целој територији Републике Србије, чини најмање шест перманентних станица, које су приближно равномерно површински распоређене и које генеришу мрежне ГНСС корекције на подручју које покривају.
				Просечно међустанично растојање у мрежи ГНСС перманентних станица мора бити мање од 70 km. 
				*Службени гласник РС, број 80/2018
				Члан 6.
				Геодетска организација која је успоставила мрежу ГНСС перманентних станица 
				може да уговара, пружа услуге и врши наплату сервиса.
				Примењене тарифе не могу бити ниже од оних дефинисаних 
				законом којим се уређују републичке 
				административне таксе.
				*Службени гласник РС, број 80/2018
				Члан 7.
				Геодетска организација која је успоставила мрежу ГНСС перманентних станица мора обезбедити потпун увид у контролу рада свог контролног центра и на захтев 
				Завода мора доставити извештаје о регистрованим корисницима са спецификацијом уговорене услуге.
				Геодетска организација која је успоставила мрежу ГНСС перманентних станица мора обезбедити апликацију за контролу корисничког приступа од стране 
				Завода.
				*Службени гласник РС, број 80/2018
				1а ТЕХНИЧКА ДОКУМЕНТАЦИЈА
				*Службени гласник РС, број 80/2018
				Члан 7а
				Техничка 
				документација за извођење геодетских радова код успостављања 
				мреже ГНСС перманентних станица израђује се у складу са важећим 
				законским актом којим се уређује област државног премера и 
				катастра, подзаконским актом којим се уређује израда техничке 
				документације за извођење геодетских радова и одредбама овог 
				правилника.
				*Службени гласник РС, број 80/2018
				Члан 7б
				Елаборат о успостављању мреже ГНСС 
				перманентних станица јесте скуп техничких докумената и података 
				насталих у поступку пројектовања и реализације геодетских радова 
				код успостављања мреже ГНСС перманентних станица.
				Стручни надзор на успостављању мреже 
				ГНСС перманентних станица врши Завод.
				Вршиоце стручног надзора појединачним 
				решењем одређује директор Завода.
				*Службени гласник РС, број 80/2018
				Члан 7в
				Пројектни задатак за израду главног 
				пројекта о успостављању мреже ГНСС перманентних станица 
				обезбеђује инвеститор, који истовремено може бити и геодетска 
				организација, и доставља га Заводу на сагласност и оверу.
				На основу записника вршиоца стручног 
				надзора о утврђеној сагласности пројектног задатка са важећим 
				прописима, директор Завода оверава пројектни задатак.
				*Службени гласник РС, број 80/2018
				Члан 7г
				Технички извештај о извршеним радовима 
				из главног пројекта нарочито садржи:
				1) одговарајуће лиценце геодетске 
				организације која изводи геодетске радове на успостављању мреже 
				ГНСС перманентних станица;
				2) диспозицију изабраних локација за 
				постављање станица са описом положаја и стабилизације и доказом 
				о погодности изабраних локација;
				3) техничку спецификацију постављене 
				ГНСС опреме са доказом о пореклу и сертификатом о исправности 
				мерила;
				4) техничку спецификацију опреме и 
				софтвера у контролном центру са доказом о пореклу и лиценцама;
				5) извештај о одређивању координата 
				тачака ГНСС перманентних станица у државном координатном систему 
				(ETRF2000);
				6) извештај о реализованој контроли 
				квалитета успостављених ГНСС перманентних станица.
				*Службени гласник РС, број 80/2018
				2. ИЗБОР МЕСТА
				Члан 8.
				Локација за постављање перманентне станице бира се тако да задовољава следеће услове у вези сателитске видљивости, стабилности, вишеструке рефлексије и интерференције:
				1) одсуство физичких сметњи и препрека у свим правцима са вертикалним углом већим од 50;
				2) минималне предвиђене промене у околини, у погледу постојећих или нових објеката, растиња и сл.;
				3) стабилност подлоге, односно избор места које није подложно померању због слегања и клизишта, или вибрацијама због интензивног саобраћаја;
				4) одсуство великих рефлектујућих природних или вештачких објеката у непосредној околини, као што су металне и стаклене површине, жичане ограде, базени, језера и стајаћа вода;
				5) одсуство јаких извора радио зрачења у непосредној околини, као што су високонапонски водови, трафо станице, радарске станице или бежични комуникациони уређаји.
				Погодност локације се доказује анализом података континуално прикупљених на локацији у трајању од најмање 24 часа.
				Члан 9.
				Локација за постављање перманентне станице мора имати могућност поузданог повезивања и комуникације са контролним центром преко интернета, уз довољно широк фреквенцијски опсег и гарантовану доступност.
				Члан 10.
				Перманентна станица мора бити на безбедној локацији, која је непрекидно доступна овлашћеној особи ради одржавања и евентуалних интервенција.
				Локација на којој се поставља перманентна станица мора бити осигурана од оштећења и крађе.
				Члан 11.
				За локацију одабрану за постављање перманентне станице израђује се опис положаја који садржи приближне координате, положај на дигиталној подлози одговарајуће размере, као и фотографије ближе и даље околине.
				Елементи описа положаја морају демонстрирати испуњеност услова локације за постављање перманентне станице.
				3. ГНСС АНТЕНЕ И ПРИЈЕМНИЦИ
				Члан 12.
				ГНСС антена која се поставља на перманентној станици мора 
				да задовољи следеће основне 
				карактеристике:
				1) могућност вишефреквентног пријема сигнала са 
				минимум GPS и GLONASS сателитских 
				система, и оперативну спремност за пријем сигнала са других навигационих сателитских система;
				2) технологија која минимализује интерференцију изазвану вишеструком рефлексијом сигнала;
				3) стабилност фазног центра боља од 2 mm;
				4) могућност функционисања у температурном опсегу од –55 °C до +85 °C, и при влажности од 100%;
				5) могућност функционисања у свим временским условима
				, сагласно IP67 стандарду.
				*Службени гласник РС, број 80/2018
				Члан 13.
				За коришћени тип ГНСС антене морају бити расположиви фајлови са вредностима за
				апсолутну калибрацију, одређеним од стране Међународне ГНСС службе (IGS).
				*Службени гласник РС, број 80/2018
				Члан 14.
				ГНСС пријемник који се поставља на перманентној станици мора бити технолошки савремен, од реномираног произвођача и да користи најновију расположиву ГНСС технологију, минимално GPS и GLONASS сателите, тако да може пратити оперативне ГНСС сигнале чак и на ниским елевацијама и у тешким условима.
				Брисан је ранији став 2. (види члан 
				10. Правилника - 80/2018-64)
				ГНСС пријемник треба да је отпоран на интерференције и да поседује напредне софтверске 
				филтере за слабљење утицаја вишеструке рефлексије сигнала.
				*Службени гласник РС, број 80/2018
				Члан 15.
				ГНСС пријемник који се поставља на перманентној станици мора задовољавати следеће захтеве:
				1) број од 120 канала или више;
				2) прецизност мерења мања од 2 mm за 
				фазне и мања од 2 cm за кодне псеудодужине, према спецификацији 
				произвођача;
				3) интервал регистрације по избору, од 0,05 до 60 секунди;
				4) могућност складиштења најмање пет дана података у интервалу од једне секунде са минимумом података са 12 сателита;
				5) инсталиране или предвиђене за инсталирање апликације за 
				веб-интерфејс, FTP сервер, 
				имејл и NTRIP сервер;
				6) могућност трансмисије 
				DGPS и RTK порука у RTCM формату;
				7) функционисање у температурном опсегу од –40 °C до +65 °C, при влажности до 100%, компатибилност са стандардом 
				IP67.
				*Службени гласник РС, број 80/2018
				Члан 16.
				ГНСС пријемници и антене 
				постављени на перманентним станицама морају бити метролошки обезбеђени и поседовати уверење о еталонирању не старије од 
				две године, издато од акредитоване метролошке лабораторије.
				*Службени гласник РС, број 80/2018
				4. КОНТРОЛНИ ЦЕНТАР
				Члан 17.
				Хардвер контролног центра садржи минимално следећу опрему:
				1) сервер за прикупљање оригиналних података са свих станица, процесирање мрежног решења и креирање производа са мониторинг апликацијом;
				2) сервер за рад Real-time сервера и 
				веб-сервера за ауторизоване кориснике;
				3) екстерну бекап јединицу;
				4) одговарајући модем, рутер и firewall.
				Хардвер контролног центра мора бити смештен у екстерни орман и мора да има обезбеђено непрекидно напајање електричном енергијом (UPS) у трајању од најмање четири сата.
				*Службени гласник РС, број 80/2018
				Члан 18.
				ГНСС софтвер контролног центра мора имати могућност извршавања следећих општих задатака:
				1) контрола ГНСС пријемника, директно и даљински;
				2) конфигурисање ГНСС пријемника за интерну и локалну 
				RTK трансмисију користећи различите канале;
				3) преузимање оригиналних ГНСС података, анализирање, реформатирање, архивирање и дистрибуцију ГНСС података преко 
				FTP и веб-сервера;
				4) генерисање фајлова са списком догађаја, аларма и упозорења о статусу пријемника, мреже и квалитету података;
				5) дистрибуција појединачних 
				RTK корекција корисницима на терену преко различитих дистрибуционих канала;
				6) управљање и контрола корисничког приступа различитим сервисима преко 
				веб-сервера;
				7) управљање и контрола корисничког приступа различитим сервисима у реалном времену;
				8) рачунање глобалног изравнања мреже у реалном времену у циљу оцене свих ГНСС грешака;
				9) генерисање и дистрибуција мрежних 
				RTK и DGPS корекција за крајње кoриснике;
				10) обезбеђивање независног мониторинга стабилности сваке перманентне станице;
				11) обезбеђивање независног мониторинга свих типова 
				RTK корекција за дато подручје;
				12) обезбеђивање ре-процесирања или симулације мреже.
				*Службени гласник РС, број 80/2018
				Члан 19.
				Геодетска организација која успоставља мрежу ГНСС перманентних станица 
				требало би да сав хардвер, софтвер и фирмвер контролног центра и перманентних станица одржава и надограђује у складу са текућом актуелном верзијом, сервисним паковима или исправкама.
				*Службени гласник РС, број 80/2018
				5. ПОСТАВЉАЊЕ ОПРЕМЕ
				Члан 20.
				ГНСС антена поставља се на изабраној локацији перманентне станице на један од следећих начина:
				1) на бетонски стуб на тлу;
				2) на челичну конструкцију на тлу;
				3) на одговарајућу конструкцију причвршћену на објекат.
				Члан 21.
				ГНСС антена не сме имати сопствено кретање веће од 0,1 mm у односу на 
				конструкцију за коју је причвршћена.
				ГНСС антена се хоризонтира и оријентише у правцу севера помоћу посебне ознаке, а уколико таква ознака не постоји, помоћу антенског конектора.
				На изабраној локацији перманентне 
				станице требало би да буде инсталирана заштита од удара грома.
				*Службени гласник РС, број 80/2018
				Члан 22.
				Геодетску тачку на изабраној локацији перманентне станице може представљати референтна тачка ГНСС антене (ARP) или посебно постављена белега са означеним маркером.
				У случају да се користи белега са маркером, висина ГНСС антене мери се вертикално од маркера до 
				ARP, и између маркера и 
				ARP одређује се хоризонтални ексцентрицитет.
				Висина ГНСС антене и ексцентрицитет одређују се са тачношћу бољом од 1 mm.
				*Службени гласник РС, број 80/2018
				Члан 23.
				ГНСС пријемник и комуникациони уређаји постављају се на изабраној локацији, по могућству у екстерном орману.
				Каблови којим се повезују ГНСС антене са ГНСС пријемницима не смеју бити дужи од 30 m или се у противном мора инсталирати појачивач.
				Обавезно је да ГНСС пријемници и остала станична опрема, као што су компјутери и комуникациони уређаји, буду обезбеђени 
				UPS уређајем у трајању од најмање четири сата.
				*Службени гласник РС, број 80/2018
				6. ОДРЕЂИВАЊЕ КООРДИНАТА
				Члан 24.
				Координате тачака мреже ГНСС 
				перманентних станица морају бити одређене у државном просторном 
				референтном систему ETRS89, односно 
				његовој реализацији у форми референтног оквира
				ETRF2000.
				*Службени гласник РС, број 80/2018
				Члан 25.
				За потребе одређивања координата тачака мреже ГНСС перманентних станица, на њима се прикупљају подаци ГНСС опажања за три узастопна дана.
				Подаци ГНСС опажања прикупљају се за исти временски период и на најмање три најближе станице АГРОС националне референтне мреже које у потпуности обухватају подручје мреже ГНСС перманентних станица.
				Члан 26.
				Одређивање координата тачака мреже ГНСС перманентних станица врши се следећим поступком:
				1) основна обрада података ГНСС опажања прикупљених на ГНСС перманентним станицама и станицама АГРОС националне референтне мреже за сваки дан засебно, у сврху дефинисања скупа независних међустаничних ГНСС вектора;
				2) прелиминарно изравнање мреже ГНСС вектора по методи најмањих квадрата за сваки дан засебно, са датумом дефинисаним службеним 
				ETRF2000 координатама станица АГРОС националне референтне мреже;
				3) дефинитивно изравнање мреже ГНСС вектора из сва три дана са истом датумском дефиницијом, уколико је распон између највеће и најмање вредности координата истих тачака по данима мањи од 10 mm по хоризонталном положају и 15 mm по висини.
				*Службени гласник РС, број 80/2018
				Члан 27.
				Основна обрада података ГНСС опажања врши се специјализованим научним или комерцијалним софтвером
				.
				Приликом основне обраде података ГНСС опажања користе се подаци прецизних сателитских ефемерида, сателитских часовника, варијација фазних центара антена пријемника и сателита и кашњења сигнала при проласку кроз хардвер сателита и пријемника.
				*Службени гласник РС, број 80/2018
				Члан 28.
				Поступак и резултати основне обраде података ГНСС опажања, прелиминарног изравнања мреже ГНСС вектора и дефинитивног изравнања мреже ГНСС вектора документују се у елаборату рачунања, чиме се демонстрира квалитет координата тачака мреже ГНСС перманентних станица.
				7. КОНТРОЛА КВАЛИТЕТА
				Члан 29.
				Контрола исправности функционисања успостављене мреже ГНСС перманентних станица врши се контролним позиционирањем 
				на пет тачака Просторне референтне 
				мреже Републике Србије – СРЕФ, равномерно распоређених по подручју које мрежа обухвата.
				Контролно позиционирање тачака врши се у мрежном 
				RTK режиму рада, коришћењем сервиса успостављене мреже ГНСС перманентних станица
				.
				*Службени гласник РС, број 80/2018
				Члан 30.
				Приликом контролног позиционирања, антена пријемника поставља се на статив или штап са биподом.
				Опажања се врше са најмање три мерења у трајања од по 30 секунди, са интервалом регистрације од једне секунде.
				Бројни показатељ квалитета геометријског распореда сателита, 
				PDOP, приликом мерења мора бити мањи од 8.
				*Службени гласник РС, број 80/2018
				Члан 31.
				Дефинитивне координате тачака рачунају се као аритметичка средина из три мерења, под условом да је распон између минималне и максималне вредности координата мањи од 20 mm по хоризонталном положају и 30 mm по висини.
				Члан 32.
				Квалитет рада мреже ГНСС перманентних станица сматра се одговарајућим ако се на свим контролним тачкама координате разликују у односу на вредности 
				координата тачака Просторне 
				референтне мреже Републике Србије – СРЕФ, мање од 30 mm по хоризонталном положају и 45 mm по висини.
				Поступак и резултати контроле 
				квалитета документују се у техничком извештају о успостављању 
				мреже ГНСС перманентних станица, којим се доказује 
				функционалност рада мреже.
				*Службени гласник РС, број 80/2018
				7а СТАВЉАЊЕ ГНСС МРЕЖЕ У УПОТРЕБУ
				*Службени гласник РС, број 80/2018
				Члан 32а
				Када лице Завода које је вршило 
				стручни надзор утврди да су радови изведени према техничкој 
				документацији и у складу са прописима, стандардима и нормама 
				квалитета који важе код успостављања мреже ГНСС перманентних 
				станица, директор Завода доноси решење о успостављању мреже ГНСС 
				станица и стављања у употребу за потребе извођења радова из 
				делокруга Завода.
				Решење из става 1. овог члана обавезно 
				садржи:
				1) назив геодетске организације која 
				је успоставила мрежу ГНСС перманентних станица;
				2) назив мреже ГНСС станица;
				3) основне податке о контролном центру 
				(адреса, телефон, одговорно лице);
				4) број перманентних станица и 
				ознака/нумерација сваке станице;
				5) локацију сваке станице и координате 
				у државном просторном систему SRB_ETRS89;
				6) врсту и ознаку ГНСС пријемника и 
				антена постављених на перманентним станицама.
				*Службени гласник РС, број 80/2018
				Члан 32б
				Након доношења решења из члана 32а 
				став 1. овог правилника, геодетска организација дужна је да 
				пријави Заводу све промене настале у мрежи перманентних ГНСС 
				станица, као што су проширење мреже новим станицама, смањење 
				броја станица, измена положаја постојећих станица, промена 
				антене или пријемника и друго.
				О пријављеним променама и њиховој 
				усклађености са прописима, стандардима и нормама квалитета који 
				важе код успостављања мреже ГНСС перманентних станица одлучује 
				лице које је вршило стручни надзор у поступку успостављања мреже 
				перманентних ГНСС станица.
				На основу мишљења лица које је вршило 
				стручни надзор директор Завода, доноси решење о измени 
				претходног решења.
				*Службени гласник РС, број 80/2018
				Члан 32в
				Решење о успостављању мреже ГНСС 
				станица ставља се ван снаге на захтев геодетске организације или 
				ако Завод утврди да геодетска организација не испуњава услове и 
				не пружа услуге у складу са прописима, односно ако:
				1) буде брисана из регистра надлежног 
				органа;
				2) не испуњава услове за рад у складу 
				са прописима којима се геодетским организацијама издаје лиценца 
				за рад;
				3) не пружа услуге корисницима дуже од 
				30 дана;
				4) приликом одржавања система и 
				пружања услуга не поступа у складу са одредбама овог правилника.
				О стављању ван снаге решења из става 
				1. овог члана одлучује Завод решењем.
				*Службени гласник РС, број 80/2018
				8. ОДРЖАВАЊЕ МРЕЖЕ
				Члан 33.
				Геодетска организација која је 
				успоставила мрежу ГНСС перманентних станица врши одређивање 
				координата станица најмање једном у пет година, а у сваком 
				случају након обимних грађевинских радова, појаве клизишта, 
				земљотреса или других активности које могу проузроковати 
				нестабилност перманентне станице у хоризонталном или вертикалном 
				смислу, сачињава технички извештај о извршеним радовима и 
				доставља га Заводу на потврђивање.
				*Службени гласник РС, број 80/2018
				Члан 34.
				Уколико геодетска организација којa је успоставилa мрежу ГНСС перманентних станица проширује мрежу новим перманентним станицама, за избор локације и карактеристика ГНСС опреме, начин постављања опреме, поступак рачунања координата, 
				контролу квалитета и израду техничке документације важе исте одредбе овог правилника које се односе на већ успостављене перманентне станице.
				*Службени гласник РС, број 80/2018
				Члан 35.
				Рачунање координата и контрола квалитета спроводе се по одредбама овог правилника и у следећим случајевима:
				1) када се на једној или више перманентних станица врши замена ГНСС антене или ГНСС пријемника;
				2) када се једна или више перманентних станица премешта на нову локацију.
				9. УСПОСТАВЉАЊЕ БЕКАП МРЕЖЕ
				Члан 36.
				Успостављена мрежа ГНСС перманентних 
				станица може да служи као бекап АГРОС националне референтне 
				мреже, ако је број перманентних станица такав да са просечним 
				међустаничним растојањем од 70 km, равномерно површински 
				распоређене на целој територији Републике Србије.
				Геодетска организација чија мрежа ГНСС 
				перманентних станица служи као бекап АГРОС националној 
				референтној мрежи, закључује о томе уговор са Заводом којим се 
				ближе регулишу међусобна права и обавезе.
				*Службени гласник РС, број 80/2018
				Чл. 37-42.
				Брисани су 
				(види члан 29. Правилника - 80/2018-64)
				10. ЗАВРШНА ОДРЕДБА
				Члан 43.
				Овај правилник ступа на снагу осмог дана од дана објављивања у „Службеном гласнику Републике Србије”.
				02 број 95-632/2017
				У Београду, 20. јула 2017. године 
				В.д. директора,
				Борко Драшковић, с.р.
	

