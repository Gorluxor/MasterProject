


	
	Zakon

	


	
				На основу чл. 45. и 45а Закона о судијама („Службени гласник РС”, бр. 116/08, 58/09, 104/09, 101/10, 8/12, 121/12, 124/12, 101/13, 117/14, 40/15, 63/15, 106/15, 63/16 и 47/17), 
				Високи савет судства, на седници одржаној 17. јануара 2018. године донео је
				ПРАВИЛНИК 
				о програму и начину полагања испита на коме се оцењује стручност и оспособљеност кандидата за судију који се први пут бира 
				"Службени гласник РС", број 7 од 26. 
				јануара 2018.
				Члан 1.
				Овим правилником прописује се програм и начин полагања испита на коме се оцењује стручност и оспособљеност кандидата за судију који се први пут бира, органи надлежни за организацију и спровођење испита и оцењивање кандидата. 
				Члан 2.
				Стручност подразумева поседовање теоријског и практичног знања потребног за обављање судијске функције.
				Оспособљеност подразумева вештине које омогућавају ефикасну примену специфичних правничких знања у решавању судских предмета.
				Мерило за оцену стручности и оспособљености кандидата за судију који се први пут бира је оцена остварена на испиту. 
				Члан 3.
				Високи савет судства (у даљем тексту: Савет) образује једну или више комисија за избор кандидата за судије који се први пут бирају на судијску функцију (у даљем тексту: Комисија) која спроводи испит на коме се оцењује стручност и оспособљеност кандидата за судију који се први пут бира.
				Члан 4.
				Комисија одређује време и место одржавања испита.
				Од дана објављивања огласа за избор судија до дана полагања испита мора да протекне најмање 30 дана.
				О времену и месту одржавања испита Комисија обавештава кандидате најмање десет дана пре дана одржавања испита, објављивањем на интернет страници Савета, чиме се сматра да су кандидати уредно обавештени.
				Члан 5. 
				Испит се састоји од писаног теста и писаног задатка, који се полажу истог дана.
				Део испита на коме се оцењује стручност кандидата за судију који се први пут бира састоји се од писаног теста.
				Део испита на коме се оцењује оспособљеност кандидата за судију који се први пут бира састоји се од писаног задатка.
				Члан 6. 
				Писани тест саставља Комисија из јединствене базе питања која је објављена на интернет страници Савета. 
				Јединствена база питања из става 1. овог члана садржи до 200 питања из сваке области из које се полаже писани тест.
				Писани тест садржи 50 питања, и то за:
				– основни суд: 20 питања из области кривичног права, 25 питања из области грађанског права и епт питања из области заштите људских права и слобода предвиђених Европском конвенцијом о људским правима и основним слободама; 
				– виши суд: 20 питања из области кривичног права, 25 питања из области грађанског права и пет питања из области заштите људских права и слобода предвиђених Европском конвенцијом о људским правима и основним слободама;
				– апелациони суд: 20 питања из области кривичног права, 25 питања из области грађанског права и пет питања из области заштите људских права и слобода предвиђених Европском конвенцијом о људским правима и основним слободама;
				– Врховни касациони суд: 12 питања из области кривичног права, 13 питања из области грађанског права, 10 питања из области управног права, 10 питања из области привредног права и пет питања из области заштите људских права и слобода предвиђених Европском конвенцијом о људским правима и основним слободама.
				– Управни суд: 45 питања из области управног права и пет питања из области заштите људских права и слобода предвиђених Европском конвенцијом о људским правима и основним слободама;
				– привредни и Привредни апелациони суд: 45 питања из области привредног права и пет питања из области заштите људских права и слобода предвиђених Европском конвенцијом о људским правима и основним слободама;
				– прекршајни суд и Прекршајни апелациони суд: 45 питања из области прекршајног права и пет питања из области заштите људских права и слобода предвиђених Европском конвенцијом о људским правима и основним слободама. 
				Члан 7.
				Писани задатак састоји се од израде изреке судске одлуке. 
				Садржина писаног задатка одређује се према врсти и степену суда за који кандидат конкурише.
				Кандидат који конкурише за неке од судова опште надлежности, дужан је да у пријави наведе да ли ће писани задатак радити из грађанске или кривичне материје.
				Члан 8. 
				Пре почетка испита члан Комисије или лице запослено у Административној канцеларији Савета које Комисија овласти (у даљем тексту: овлашћено лице), проверава идентитет кандидата који је приступио испиту увидом у идентификациони документ (личну карту или пасош).
				Приликом уласка кандидата у просторију за полагање испита, кандидат добија идентификациони образац са његовим личним подацима. Образац је отворен и после провере кандидат лично затвара образац. 
				Пре почетка испита кандидат добија графитну оловку, гумицу и хемијску оловку. 
				Овлашћено лице кандидатима предаје писани тест, који се састоји од 50 питања из одређене области и празан образац за израду писаног задатка.
				По завршетку писаног теста кандидат предаје заједно писани тест и затворен идентификациони образац.
				Члан Комисије или овлашћено лице спаја идентификациони образац и писани тест, лепи шифру на перфорирани део идентификационог обрасца, исту шифру лепи на образац и на писани тест. Члан Комисије или овлашћено лице одсеца перфорирани део обрасца на коме се налази шифра и предаје кандидату. 
				По завршетку писаног задатка, кандидат образац за израду писаног задатка са шифром предаје члану Комисије или овлашћеном лицу.
				Члан 9.
				Пре полагања испита, члан Комисије у просторији у којој се одржава испит пред кандидатима, методом случајног узорка, извлачи један од три писана задатка, који ће бити писани задатак на испиту.
				Текст писаног задатка, који је одређен на начин прописан у ставу 1. овог члана, уручује се кандидатима пред почетак израде писаног задатка.
				Пауза између писаног теста и писаног задатка траје 30 минута.
				Члан 10.
				Полагање писаног теста врши се заокруживањем само једног од више понуђених одговора. 
				Рачуна се само одговор заокружен хемијском оловком.
				Рачуна се да кандидат није одговорио на питање ако је одговор на тесту заокружен графитном оловком, ако ниједан одговор није заокружен хемијском оловком или је више одговора заокружено хемијском оловком.
				Члан 11.
				Време за израду писаног теста је 120 минута.
				На писаном тесту кандидат не може да користи стручну литературу.
				Члан 12. 
				Израда изреке судске одлуке подразумева да кандидат на основу постављеног писаног задатка који добија на испиту на празном обрасцу руком исписује садржину изреке судске одлуке.
				Члан 13.
				Време израде писаног задатка је 60 минута.
				Приликом израде писаног задатка кандидат може да користи стручну литературу.
				Члан 14.
				Кандидат је дужан да члану Комисије или овлашћеном лицу преда писани тест односно писани задатак најкасније истеком времена за његову израду.
				У просторији у којој се одржава испит на видном месту мора бити истакнут сат којим се мери време трајања испита. 
				Кандидат је дужан да после предаје писаног теста односно писаног задатка напусти просторију у којој се одржава испит.
				За време писаног теста односно писаног задатка кандидатима није дозвољена међусобна комуникација, употреба средстава комуникација или електронских уређаја.
				Чланови Комисије дужни су да буду у просторији у којој кандидати полажу испит. 
				Уколико се кандидат не придржава наведених правила, члан Комисије ће удаљити кандидата из просторије и о томе Комисија саставља писану забелешку. Забелешка садржи податке о кандидату и врсту повреде дисциплине. Испит кандидата који је удаљен неће се оцењивати.
				Члан 15.
				Савет може на захтев лица са посебним потребама одобрити додатна помагала лицу које то захтева, ако је њихово коришћење неопходно да би се кандидату равноправно омогућило учешће на испиту (нпр. превод на Брајево писмо или употреба знакова или на други начин).
				Захтев за коришћење додатних помагала мора бити достављен уз пријаву на оглас, уз приложену веродостојну медицинску документацију.
				Одлука о захтеву доставља се кандидату на адресу из пријаве на оглас.
				Члан 16.
				На писаном тесту кандидат може да оствари највише педесет (50) бодова.
				Комисија сваки тачан одговор на писаном тесту бодује са једним (1) бодом, а сваки нетачан одговор или питање на које кандидат није дао одговор бодује са нула (0) бодова. 
				Успех на писаном тесту изражава се оценама од један (1) до пет (5).
				Оцењивање на писаном тесту врши се на следећи начин: 
				
					
						
							
								– од 45 до 50 бодова........................... 
							
							
								оцена 5
							
						
						
							
								– од 39 до 44 бодова............................ 
							
							
								оцена 4
							
						
						
							
								– од 33 до 38 бода................................ 
							
							
								оцена 3
							
						
						
							
								– од 26 до 32 бодова............................ 
							
							
								оцена 2
							
						
						
							
								– до 25 бодова ...................................
							
							
								оцена 1
							
						
					
				
				Члан 17.
				Успех на писаном задатку се изражава оценом од један (1) до пет (5).
				Чланови Комисије заједнички прегледају писани задатак и утврђују јединствену оцену.
				Члан 18.
				Успех на испиту се изражава оценом од један (1) до пет (5), која се добија тако што се збир оцене са писаног теста и оцене са писаног задатка, подели са два, с тим што се заокруживање врши на вишу оцену.
				Члан 19.
				Комисија утврђује листу кандидата за сваки суд према постигнутном успеху на испиту (прво се уписују кандидати са највишом оценом, а као последњи кандидати са најнижом оценом). 
				Уколико два или више кандидата имају исту оцену, њихова имена се уписују по азбучном реду презимена кандидата. 
				Листа кандидата из ст. 1. и 2. овог члана објављује се на интернет страници Савета, са означавањем датума и времена објављивања, на обрасцу који је саставни део правилника.
				Члан 20.
				Кандидат који је полагао испит, у року од три дана од објављивања листе из члана 19. овог Правилника, има право увида у свој испитни материјал, у присуству члана Комисије.
				Техничке грешке настале у бодовању и рачунању Комисија може исправити у року од пет дана од објављивања листе из члана 19. овог правилника.
				Исправка из става 2. овог члана објављује се на интернет страници Савета.
				Члан 21.
				Комплетан материјал са испита Комисија доставља Савету.
				Члан 22.
				Оцена са испита за одређену врсту и степен суда важи неограничено. 
				Савет води евиденцију о кандидатима који су положили испит, према врсти и степену суда. 
				Кандидат има право да поново полаже испит за одређену врсту и степен суда, с тим што се у том случају кандидату узима у обзир оцена остварена на последњем испиту.
				Члан 23.
				Даном ступања на снагу овог правилника престаје да важи Правилник о критеријумима и мерилима за оцену стручности, оспособљености и достојности кандидата за судију који се први пут бира (,,Службени гласник РС”, број 94/16), као и оцена коју је кандидат добио на писаном тесту – питања, спроведеном његовом применом.
				Члан 24.
				Овај правилник ступа на снагу осмог дана од дана објављивања у „Службеном гласнику Републике Србије”. 
				Број 110-00-2/2018-01 
				У Београду, 17. јануара 2018. године
				Председник Високог савета судства,
				Драгомир Милојевић, с.р.
				Прилог
				ЛИСТА КАНДИДАТА СА ОЦЕНОМ СА ИСПИТА
				
					
						
							
								Ред. бр.
							
							
								Презиме и име
							
							
								Оцена са испита
							
						
						
							
								1.
							
							
							
							
							
						
						
							
								2.
							
							
							
							
							
						
						
							
								3.
							
							
							
							
							
						
						
							
								4.
							
							
							
							
							
						
						
							
								5.
							
							
							
							
							
						
						
							
								6.
							
							
							
							
							
						
						
							
								7.
							
							
							
							
							
						
						
							
								8.
							
							
							
							
							
						
						
							
								9.
							
							
							
							
							
						
						
							
								10.
							
							
							
							
							
						
					
				
				Датум_______________________ 
				ЧЛАНОВИ КОМИСИЈЕ :
				1. _____________________
				2. _____________________
				3. _____________________ 
	

