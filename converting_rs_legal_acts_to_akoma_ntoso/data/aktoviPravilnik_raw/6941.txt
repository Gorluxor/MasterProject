


	
	Zakon


	
			На основу члана 17. став 4. Закона о извршењу кривичних санкција (,,Службени гласник РС”, бр. 55/14 и 35/19), 
			Министар правде доноси
			ПРАВИЛНИК
			о раду Центра за обуку и стручно оспособљавање Управе за извршење кривичних санкција и организовању и спровођењу обуке и стручног оспособљавања и усавршавања
			"Службени гласник РС", број 82 од 22. новембра 
			2019.
			Члан 1.
			Овим правилником уређује се рад Центра за обуку и стручно оспособљавање Управe за извршење кривичних санкција (у даљем тексту: Центар за обуку), као и организовање и спровођење обуке, стручног оспособљавања и усавршавања.
			Члан 2.
			Центар за обуку спроводи програме обуке, стручног оспособљавања и усавршавања за: приправнике, запослене у служби за обезбеђење, остале запослене у Управи за извршење кривичних санкција (у даљем тексту: Управа) и запослене у другим државним органима, у складу са Законом о извршењу кривичних санкција (у даљем тексту: Закон).
			Центар за обуку координира активности завода у спровођењу обуке и стручног оспособљавања осуђених лица, у складу са Законом.  
			Члан 3.
			У циљу унапређења рада Центра за обуку и достизања вишег нивоа квалитета обуке, као и ради праћења савремених тенденција пенолошке праксе, Центар за обуку успоставља и одржава сарадњу са домаћим, страним и међународним институцијама, организацијама и удружењима, издаје публикације и обавља другу издавачку делатност, прикупља и обрађује податке у вези са обуком и стручним оспособљавањем, води одговарајуће евиденције и обавља друге послове у складу са прописима.
			Члан 4.
			Програмске обуке (основне, стручне, континуиране, специјалистичке, допунске и друге), стручног оспособљавања и усавршавања и начин полагања испита запослених у Управи израђује наставно веће Центра за обуку, у складу са Законом.  
			 Наставно веће Центра за обуку чине управник Центра за обуку, председник и заменик председника испитне комисије, представник Управе за извршење кривичних санкција, секретар испитне комисије, два предавача и три члана испитне комисије, у складу са Законом.
			Предаваче у Центру за обуку, одређује директор Управе, у складу са Законом.
			Члан 5.
			Образложени предлог потреба завода за извршење кривичних санкција (у даљем тексту: заводи) за обуку и стручно оспособљавање и усавршавање запослених у служби за обезбеђење и у другим службама доставља се Центру за обуку до краја јуна текуће године за наредну годину. 
			Управник Центра за обуку доставља директору Управе, на основу обједињених предлога потреба завода, предлог плана спровођења програма основне, стручне, континуиране, специјалистичке, допунске и осталих обука, као и стручног оспособљавања и усавршавања до краја јула текуће године за наредну годину.
			План спровођења програма основне, стручне, континуиране, специјалистичке, допунске и осталих обука, као и стручног оспособљавања и усавршавања доноси директор Управе, на предлог управника Центра за обуку, у складу са Законом. 
			План из става 1. овог члана доноси се једном годишње.
			Члан 6.
			Обука, стручно оспособљавање и усавршавање обављају се у Центру за обуку, а по потреби могу се организовати и ван Центра. 
			Центар за обуку обезбеђује одговарајући простор за извођење теоријске и практичне наставе, капацитете за смештај и исхрану полазника обуке, техничку опрему и наставна средства, школско и ватрено оружје, са одговарајућом муницијом и опремом, у складу са општим прописима.
			Дневни распоред рада, по коме се спроводе дневне активности обавља се на начин који је одређен од стране управника Центра за обуку. 
			Члан 7.
			Одговарајућим простором за извођење обуке и стручног оспособљавања сматрају се: учионице за извођење теоријске наставе, спортска сала за извођење обуке из специјалног физичког образовања, терени и полигони за извођење практичне обуке у познавању и руковању ватреним оружјем.
			Учионица из става 1. овог члана довољно је пространа за несметано извођење наставе, опремљена је одговарајућим намештајем, наставним средствима, помагалима и осталом опремом која обезбеђује реализацију програма обуке. 
			Спортска сала из става 1. овог члана опремљена је одговарајућом опремом и другим помагалима за извођење специјалне физичке обуке.
			Члан 8.
			Спровођење обуке у познавању и руковању ватреним оружјем, реализује се у учионицама, на теренима и полигонима Центра за обуку.
			Настава практичне употребе ватреног оружја (бојево гађање) изводи се на уређеним стрелиштима, која поседују одговарајућа одобрења издата од стране надлежних државних органа. 
			Члан 9.
			Центар за обуку у својим смештајним капацитетима и коришћењем капацитета завода обезбеђује смештај и исхрану полазника обуке.
			Члан 10.
			Центар за обуку обавља своју делатност у складу са општим прописима из области безбедности и здравља на раду.
			Члан 11.
			У извођењу програма обуке учествују запослени у Центру за обуку, предавачи, командир курса и инструктори из Управе.
			Командир курса, кога је одредио директор Управе из редова запослених у Управи, учествује у обуци и стара се о спровођењу одредаба кућног реда Центра за обуку.
			Предавач има стечено високо образовање на студијама другог степена (мастер академске студије, мастер струковне студије, специјалистичке академске студије), основним академским студијама у обиму од најмање 240 ЕСПБ бодова, односно на основним студијама у трајању од најмање четири године, у складу са Законом.
			Члан 12.
			Трошкове смештаја, исхране и припреме и полагање испита сносе заводи из којих су упућени полазници обуке.
			Члан 13.
			Трошкове превоза предавача, инструктора и командира курса до Центра за обуку, сносе заводи из којих су упућени, односно Управа за запослене који су упућени из организационе јединице у седишту Управе, а трошкове припреме и извођења наставе сноси Центар за обуку.
			Предавачу, инструктору и командиру курса, који није запослен у Центру за обуку, исплаћује се дневница од стране Центра за обуку, у складу са прописом којим се уређују накнаде трошкова и отпремнина државних службеника и намештеника. 
			Предавачу и инструктору који није запослен у Центру за обуку, за припрему и реализацију наставе, исплаћује се накнада у складу са прописом којим се уређује стручно усавршавање државних службеника.
			Члан 14.
			Члановима испитне комисије припада накнада за рад, у складу са Законом.
			Члан 15.
			О положеном испиту издаје се уверење, а о завршеној основној,  континуираној, специјалистичкој, допунској или другој обуци, стручном оспособљавању и усавршавању  издаје се потврда, у складу са Законом. 
			Члан 16.
			Овај правилник ступа на снагу осмог дана од дана објављивања у „Службеном гласнику  Републике Србије”.
			Број 110-00-3/2019-05
			У Београду, 14. новембра 2019. године
			Министар,
			Нела Кубуровић, с.р.
	

