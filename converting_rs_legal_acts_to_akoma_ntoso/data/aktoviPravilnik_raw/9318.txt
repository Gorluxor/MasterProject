


	
	Zakon



	
			На основу члана 138. став 3. и члана 241. став 1. тачка 1) Закона о здравственом осигурању („Службени гласник РС”, број 25/19),
			Управни одбор Републичког фонда за здравствено осигурање, на седници одржаној 23. октобра 2019. године, донео је 
			ПРАВИЛНИК 
			о организацији и раду лекарских комисија 
			"Службени гласник РС", број 82 од 22. 
			новембра 2019.
			I. ОПШТЕ ОДРЕДБЕ 
			Члан 1.
			Овим правилником уређује се начин рада, именовање и разрешење, организација, територијална распоређеност, контрола рада, као и друга питања од значаја за рад првостепене и другостепене лекарске комисије Републичког фонда за здравствено осигурање (у даљем тексту: Републички фонд).
			Члан 2. 
			Првостепена и другостепена лекарска комисија су стручно-медицински органи Републичког фонда, који учествују у поступку остваривања права осигураних лица из обавезног здравственог осигурања утврђених Законом о здравственом осигурању (у даљем тексту: Закон). 
			II. НАДЛЕЖНОСТ ЛЕКАРСКИХ КОМИСИЈА
			Члан 3.
			Првостепена лекарска комисија: 
			1) одлучује по приговору осигураног лица на оцену, односно мишљење изабраног лекара; 
			2) даје оцену и утврђује привремену спреченост за рад осигураника, по предлогу изабраног лекара, преко 60 дана привремене спречености за рад, односно привремену спреченост за рад због неге члана уже породице из члана 78. ст. 1–2. Закона дуже од 15 дана, односно дуже од седам данa; 
			3) даје оцену по приговору осигураника или послодавца на оцену изабраног лекара о привременој спречености за рад осигураника до 60 дана, односно о привременој спречености за рад због неге члана уже породице, у складу са Законом; 
			4) даје оцену о потреби обезбеђивања пратиоца осигураном лицу за време стационарног лечења, под условима утврђеним општим актом којим се уређују услови и начин за остваривање права из обавезног здравственог осигурања; 
			5) одлучује о оправданости прописивања одређених врста медицинских средстава; 
			6) даје оцену о захтевима за накнаду трошкова лечења и трошкова превоза у вези са коришћењем здравствене заштите; 
			7) цени медицинску оправданост здравствене заштите коришћене супротно условима и начину утврђеним Законом и прописима донетим за његово спровођење; 
			8) даје оцену о упућивању осигураних лица на лечење у здравствене установе специјализоване за рехабилитацију и оцену о упућивању осигураних лица на лечење ван подручја филијале; 
			9) предлаже упућивање осигураника, у случају дужег трајања привремене спречености за рад, у складу са Законом, надлежном органу за оцену радне способности, односно инвалидности по прописима о пензијском и инвалидском осигурању; 
			10) утврђује здравствено стање осигураног лица ради издавања потврде за коришћење здравствене заштите осигураног лица у иностранству, у складу са Законом; 
			11) утврђује потребу осигураника за рад са скраћеним радним временом у току лечења, у складу са Законом; 
			12) утврђује повреду на раду у складу са чланом 51. Закона; 
			13) врши поновно оцењивање привремене спречености за рад осигураника чију је привремену спреченост за рад оценио изабрани лекар;
			14) врши вештачење у вези са остваривањем свих права осигураних лица из обавезног здравственог осигурања, укључујући и вештачење о здравственом стању осигураног лица, ако је оцену дао изабрани лекар;
			15) врши друге послове у вези са остваривањем права из обавезног здравственог осигурања, у складу са Законом.
			Члан 4.
			Другостепена лекарска комисија: 
			1) даје оцену по приговору осигураног лица, односно послодавца на оцену коју је дала првостепена лекарска комисија; 
			2) даје оцену о продужењу права на накнаду зараде у складу са чланом 78. став 4. Закона; 
			3) врши поновно оцењивање привремене спречености за рад осигураника чију је привремену спреченост за рад оценила првостепена лекарска комисија;
			4) врши вештачење у вези са остваривањем свих права осигураних лица из обавезног здравственог осигурања, укључујући и вештачење о здравственом стању осигураног лица, ако је оцену дала првостепена лекарска комисија; 
			5) врши друге послове у вези са остваривањем права из обавезног здравственог осигурања, у складу са Законом.
			III. ИМЕНОВАЊЕ И РАЗРЕШЕЊЕ ЧЛАНОВА ЛЕКАРСКИХ КОМИСИЈА
			Члан 5. 
			Чланови првостепених и другостепених лекарских комисија су лекари специјалисти одређене гране медицине у складу са правилником којим се уређују специјализације и уже специјализације здравствених радника. 
			Члан 6. 
			Председника, чланове и заменике чланова првостепених и другостепених лекарских комисија именује и разрешава директор Републичког фонда на предлог директора филијале. 
			Председник, члан и заменик члана првостепене, односно другостепене лекарске комисије одговорни су за свој рад директору Републичког фонда и директору филијале. 
			Члан 7.
			Лекар који је извршио преглед, односно који лечи осигурано лице, не може бити члан првостепене, односно другостепене лекарске комисије, која даје оцену о том осигураном лицу.
			Лекар који је учествовао у доношењу оцене првостепене лекарске комисије, не може бити члан другостепене лекарске комисије, која даје оцену о том осигураном лицу.
			Члан 8.
			Директор филијале по овлашћењу директора Републичког фонда закључује одговарајући уговор са члановима и заменицима чланова првостепене и другостепене лекарске комисије, осим са лекарима запосленима у Републичком фонду, којим се уређују међусобна права и обавезе у складу са овим правилником. 
			IV. САСТАВ ЛЕКАРСКИХ КОМИСИЈА
			Члан 9. 
			Првостепена лекарска комисија састоји се од два члана, од којих је један председник.
			Првостепена лекарска комисија има и потребан број заменика. 
			Члан 10.
			Другостепена лекарска комисија састоји се од три члана, од којих је један председник. 
			Другостепена лекарска комисија има и потребан број заменика. 
			V. НАЧИН РАДА ЛЕКАРСКИХ КОМИСИЈА
			Члан 11.
			Директор филијале Републичког фонда одређује место заседања, време рада, број седница првостепене и другостепене лекарске комисије, обезбеђује услове за рад, ажурно обављање послова и одређује потребан број заменика чланова првостепене и другостепене лекарске комисије. 
			Члан 12.
			Првостепена лекарска комисија има потребан број седница дневно.
			Другостепена лекарска комисија има најмање једну седницу недељно. 
			Првостепена лекарска комисија има најмање једну седницу недељно у свакој испостави филијале. 
			Изузетно од става 3. овог члана, у испоставама филијале у којима нема услова за заседање првостепене лекарске комисије, и у другим оправданим случајевима, послове из њеног делокруга обавља првостепена лекарска комисија у седишту најближе испоставе или првостепена лекарска комисија у седишту филијале. 
			Члан 13.
			Првостепена лекарска комисија ради у седницама од два члана и оцену доноси једногласно. 
			Изузетно од става 1. овог члана, глас председника првостепене лекарске комисије, је одлучујући у случају да оцена не може да се донесе једногласно. 
			Члан 14.
			Другостепена лекарска комисија ради у седницама у пуном саставу.
			Другостепена лекарска комисија оцену доноси већином гласова. 
			Члан 15.
			Радом првостепене и другостепене лекарске комисије руководи председник комисије.
			Председник комисије стара се о законитости рада првостепене, односно другостепене лекарске комисије. 
			У случају спречености да учествује у раду комисије, председника првостепене, односно другостепене лекарске комисије замењује члан или заменик члана кога он одреди. 
			Члан 16.
			Првостепена, односно другостепена лекарска комисија даје оцену на основу медицинске документације, а по потреби и на основу непосредног прегледа осигураног лица. 
			Медицинску документацију из става 1. овог члана чине клинички, лабораторијски и други налази (у даљем тексту дијагностика) који потврђују узрок привремене спречености за рад, односно постојање болести, повреде или стања, а од значаја су за доношење оцене.
			Дијагностика из става 2. овог члана обавезно обухвата налаз клиничког прегледа осигураника према правилима медицинске струке – пропедевтике, односно анамнезу и објективни преглед осигураника. 
			Дијагностика из става 3. овог члана по потреби обухвата и: 
			1) стандардну лабораторију и посебну циљану дијагностику; 
			2) извештај лекара специјалисте о обављеном амбулантно-специјалистичком прегледу са циљаном дијагностиком; 
			3) медицинску документацију о стационарном лечењу. 
			Члан 17.
			Оцена првостепене, односно другостепене лекарске комисије, даје се у писаној форми и мора бити потпуно образложена и у складу са документацијом која служи за давање оцене. 
			Првостепена, односно другостепена лекарска комисија је дужна да оцену допуни и образложи на захтев Републичког фонда, односно матичне филијале. 
			Оцену из става 2. овог члана првостепена, односно другостепена лекарска комисија доноси на обрасцу за допуну оцене – „Образац ОДО”, који је одштампан уз овај правилник и чини његов саставни део.  
			Члан 18.
			Ако првостепена, односно другостепена лекарска комисија сматра да је за доношење оцене потребно допунити медицинску документацију, наложиће осигураном лицу да допуни медицинску документацију у остављеном року. 
			Захтев за допуну медицинске документације подноси се на обрасцу за допуну документације – „Образац ОДД”, који је одштампан уз овај правилник и чини његов саставни део.
			Ако медицинска документација не буде достављена у остављеном року, првостепена, односно другостепена лекарска комисија својом оценом одбија захтев. 
			Члан 19.
			Уколико у саставу првостепене, односно другостепене лекарске комисије није заступљен лекар одговарајуће специјалности, као и у другим случајевима када је то потребно, првостепена, односно другостепена лекарска комисија, може да затражи налаз и мишљење одговарајуће здравствене установе.
			Члан 20.
			Првостепена лекарска комисија дужна је да хитно узме у поступак приговор изјављен на оцену изабраног лекара, ради доношења оцене. 
			Уколико је приговор из става 1. овог члана непосредно изјављен првостепеној лекарској комисији, првостепена лекарска комисија дужна је да без одлагања изјављени приговор достави изабраном лекару са налогом да се хитно изјасни о основаности приговора. 
			Изјашњење из става 2. овог члана изабрани лекар даје на обрасцу изјашњења изабраног лекара – Образац ИИЛ, који је одштампан уз овај правилник и чини његов саставни део.
			Оцена првостепене лекарске комисије по изјављеном приговору је коначна.
			Оцена првостепене лекарске комисије донета по приговору на оцену изабраног лекара доставља се осигураном лицу писменим путем. 
			Осигурано лице може бити и позвано да преузме оцену, када то захтева природа оцене.  
			Достављање оцене првостепене лекарске комисије врши се у складу са законом којим је прописан општи управни поступак. 
			Члан 21.
			Другостепена лекарска комисија дужна је да хитно узме у разматрање приговор изјављен на оцену првостепене лекарске комисије, ради доношења оцене. 
			Уколико је приговор из става 1. овог члана непосредно изјављен другостепеној лекарској комисији, другостепена лекарска комисија дужна је да без одлагања изјављени приговор достави првостепеној лекарској комисији са налогом да се хитно изјасни о основаности приговора. 
			Изјашњење из става 2. овог члана првостепена лекарска комисија даје на обрасцу изјашњења првостепене лекарске комисије – Образац ИЛК, који је одштампан уз овај правилник и чини његов саставни део.
			Оцена коју је дала другостепена лекарска комисија поводом изјављеног приговора је коначна. 
			Оцена другостепене лекарске комисије донета по приговору на оцену првостепене лекарске комисије доставља се осигураном лицу писменим путем.
			Осигурано лице може бити и позвано да преузме оцену, када то захтева природа оцене.
			Достављање оцене другостепене лекарске комисије врши у складу са законом којим је прописан општи управни поступак. 
			Члан 22.
			Одредбе овог правилника које се односе на поступак приговора осигураног лица, сходно се примењују и на приговор који изјави послодавац на оцену изабраног лекара, односно оцену првостепене лекарске комисије о привременој спречености за рад осигураника.
			Члан 23.
			Првостепена, односно другостепена лекарска комисија је дужна да изврши поновно оцењивање привремене спречености за рад осигураника, чију је привремену спреченост за рад оценио изабрани лекар, односно првостепена лекарска комисија. 
			Поновно оцењивање врши се по захтеву Републичког фонда, односно матичне филијале или послодавца.
			Захтев из става 2. овог члана подноси се у року од 30 дана од дана дате оцене стручно-медицинског органа у поступку. 
			Поновно оцењивање се врши на основу медицинске документације у присуству осигураника, а по потреби и на основу поновног прегледа осигураника.
			Осигураник је дужан да се јави првостепеној, односно другостепеној лекарској комисији, ради поновног оцењивања привремене спречености за рад у року који одреди стручно-медицински орган Републичког фонда. 
			Позив на поновно оцењивање привремене спречености за рад доставља се осигуранику лично, по одредбама закона којим је прописан општи управни поступак. 
			Члан 24.
			Првостепена, односно другостепена лекарска комисија је дужна да изврши вештачење у вези са остваривањем свих права осигураних лица из обавезног здравственог осигурања, укључујући и вештачење о здравственом стању осигураног лица. 
			Вештачење се врши по захтеву Републичког фонда, односно матичне филијале или послодавца.
			Захтев из става 2. овог члана подноси се у року од годину дана од дана остваривања права из обавезног здравственог осигурања о којем је одлучивао надлежни стручно-медицински орган Републичког фонда у поступку.  
			Вештачење из става 1. овог члана врши се на основу медицинске документације, а по потреби и уз присуство осигураника.
			Уколико се вештачење врши уз присуство осигураника, осигураник је дужан да се јави првостепеној, односно другостепеној лекарској комисији ради вештачења, у року који одреди стручно-медицински орган Републичког фонда. 
			Позив за вештачење доставља се осигуранику лично, по одредбама закона којим је прописан општи управни поступак.
			VI. ОРГАНИЗАЦИЈА РАДА И ТЕРИТОРИЈАЛНА РАСПОРЕЂЕНОСТ ЛЕКАРСКИХ КОМИСИЈА
			Члан 25.
			Организација рада и територијална распоређеност, првостепених, односно другостепених лекарских комисија уређена је према броју осигураних лица у филијали, територији филијале и просторној удаљености испостава од филијале. 
			Члан 26.
			Првостепена лекарска комисија организује се у филијали Републичког фонда. 
			Изузетно од става 1. овог члана, првостепена лекарска комисија може да се организује и за више филијала. 
			Члан 27. 
			Другостепена лекарска комисија организује се у филијали Републичког фонда. 
			Изузетно од става 1. овог члана, другостепена лекарска комисија може да се организује и за више филијала. 
			Члан 28.
			За подручје филијале Републичког фонда организује се најмање једна првостепена и једна другостепена лекарска комисија, осим у случајевима из члана 26. став 2. и члана 27. став 2. овог правилника. 
			VII. КОНТРОЛА РАДА ЛЕКАРСКИХ КОМИСИЈА
			Члан 29.
			У обављању послова утврђених Законом, председник и чланови првостепених и другостепених лекарских комисија имају обавезу да се старају о примени Закона и других прописа којима се утврђују права осигураних лица, као и о примени ставова медицинске доктрине. 
			Члан 30.
			Дужину привремене спречености за рад осигураника првостепена и другостепена  лекарска комисија утврђују на основу медицинско-доктринарних стандарда за утврђивање привремене спречености за рад.
			Изузетно, ако привремена спреченост за рад осигураника, по оцени првостепене односно другостепене лекарске комисије, треба да траје дуже од препоручене медицинско-доктринарним стандардима за утврђивање привремене спречености за рад, првостепена, односно другостепена лекарска комисија дужна је да посебно образложи своју оцену о дужем трајању привремене спречености за рад и наведе разлоге за такву оцену. 
			Првостепена, односно другостепена лекарска комисија дужна је да о оцени из става 2. овог члана обавести директора филијале, односно од стране директора филијале овлашћено лице филијале. 
			Члан 31.
			Првостепене и другостепене лекарске комисије воде евиденцију о раду и подносе извештај о раду директору филијале. 
			У евиденцију о раду уносе се подаци о датим оценама. 
			Извештај о раду из става 1. овог члана подноси се до 5. у месецу за протекли месец. 
			Првостепене лекарске комисије подносе извештај о раду на обрасцу ЛК-1 и БО-1, а другостепене лекарске комисије на обрасцу ЛК-3 и БО-3. 
			Филијала је дужна да на основу месечних извештаја о раду првостепених и другостепених лекарских комисија из става 4. овог члана, до 10. у месецу за претходни месец, сачињава збирне извештаје о раду првостепених и другостепених лекарских комисија.
			Збирни извештај о раду првостепених лекарских комисија подноси се на обрасцу ЛК-2 и БО-2, а другостепених лекарских комисија на обрасцу ЛК-4 и БО-4. 
			Уз извештај о раду из става 1. овог члана првостепене и другостепене лекарске комисије подносе и структуру збирног извештаја о раду. 
			Структура збирног извештаја о раду првостепених лекарских комисија подноси се на обрасцу С-1, а другостепених лекарских комисија на обрасцу С-2.
			Обрасци из ст. 4, 6. и 8. овог члана одштампани су уз овај правилник и чине његов саставни део.
			Члан 32.
			Збирни извештаји о раду првостепених и другостепених лекарских комисија и структуре збирних извештаја о раду првостепених и другостепених лекарских комисија из члана 31. овог правилника попуњавају се и штампају преузимањем електронским путем из матичне евиденције Републичког фонда. 
			Члан 33.
			У Републичком фонду обављају се послови уједначавања рада првостепених и другостепених лекарских комисија, у складу са Законом и општим актом Републичког фонда којим се уређује унутрашња организација и систематизација послова (у даљем тексту: стручна служба). 
			Стручна служба на основу збирних извештаја о раду првостепених и другостепених лекарских комисија и структуре збирног извештаја о раду првостепених и другостепених лекарских комисија из члана 31. став 9. овог правилника врши: 
			1) контролу оцена првостепених и другостепених лекарских комисија; 
			2) предлаже мере и даје инструкције у циљу једноoбразног доношења оцена у складу са Законом и прописима за његово спровођење;  
			3) врши едукацију у циљу квалитетног и ефикасног рада првостепених и другостепених лекарских комисија. 
			VIII. НАКНАДА ЗА РАД ЧЛАНОВА ЛЕКАРСКИХ КОМИСИЈА
			Члан 34.
			Чланови првостепених и другостепених лекарских комисија, осим лекара запослених у филијали, имају право на накнаду за свој рад у првостепеној, односно другостепеној лекарској комисији у складу са одредбама Закона и овог правилника на терет средстава обавезног здравственог осигурања. 
			Члан 35.
			Члановима првостепене лекарске комисије из члана 34. овог правилника, за рад у лекарској комисији припада накнада по седници у износу од 4% просечне месечне зараде по запосленом без пореза и доприноса, према последњем објављеном податку републичког органа надлежног за послове статистике, у месецу у коме се врши обрачун накнаде. 
			Члановима другостепене лекарске комисије из члана 34. овог правилника, за рад у лекарској комисији припада накнада по седници у износу од 5% просечне месечне зараде по запосленом без пореза и доприноса, према последњем објављеном податку републичког органа надлежног за послове статистике, у месецу у коме се врши обрачун накнаде. 
			Накнада за рад исплаћује се члановима првостепене, односно другостепене лекарске комисије из средстава обавезног здравственог осигурања, до 10. у месецу за протекли месец. 
			Члан 36.
			Члановима првостепених и другостепених лекарских комисија који због обављања послова првостепене, односно другостепене лекарске комисије путују из седишта филијале или испоставе у седиште друге испоставе, односно филијале, припада накнада трошкова превоза уколико им превоз не обезбеђује филијала. 
			Накнада из става 1. овог члана исплаћује се на основу поднетих доказа. 
			Доказ за исплату накнаде трошкова превоза из става 1. овог члана је превозна карта или доказ о цени превоза (ценовник превозника). 
			Изузетно, у случају из става 1. овог члана, за коришћење сопственог моторног возила члану првостепене, односно другостепене лекарске комисије припада накнада стварних трошкова превоза, највише 10% од цене једног литра бензина по километру.
			Коришћење превоза из става 4. овог члана врши се уз претходну сагласност директора филијале. 
			IX. ОБРАСЦИ ЗА РАД ЛЕКАРСКИХ КОМИСИЈА
			Члан 37.
			На Обрасцу ОЛК-1 и ОЛК-2 првостепена лекарска комисија даје оцену о упућивању осигураних лица на амбулантно-специјалистички преглед ван подручја матичне филијале.
			Члан 38.
			На Обрасцу ОЛК-3 и ОЛК-4 првостепена лекарска комисија даје оцену о упућивању осигураних лица на стационарно лечење ван подручја матичне филијале.
			Члан 39.
			На Обрасцу ОЛК-5 и ОЛК-6 првостепена лекарска комисија даје оцену по приговору осигураника или послодавца на оцену, односно мишљење изабраног лекара о привременој спречености за рад осигураника. 
			Члан 40.
			На Обрасцу ОЛК-5а и ОЛК-6а првостепена лекарска комисија даје оцену по приговору осигураника на оцену, односно мишљење изабраног лекара. 
			Члан 41.
			На обрасцу ОЛК-7 првостепена лекарска комисија даје оцену и утврђује привремену спреченост за рад осигураника по предлогу изабраног лекара.  
			Члан 42.
			На обрасцу ОЛК-8 првостепена лекарска комисије даје оцену којом се предлаже упућивање осигураника, у случају дужег трајања привремене спречености за рад, у складу са Законом, надлежном органу за оцену радне способности, односно инвалидности по прописима о пензијском и инвалидском осигурању.
			Члан 43.
			На Обрасцу ОЛК-9 првостепена лекарска комисија даје оцену којом се утврђује потреба осигураника за рад са скраћеним радним временом у току лечења, у складу са Законом.
			Члан 44.
			На Обрасцу ОЛК-10 и ОЛК-10а првостепена лекарска комисија даје оцену о потреби обезбеђивања пратиоца осигураном лицу за време стационарног лечења.
			Члан 45.
			На Обрасцу ОЛК-11, ОЛК-12 и ОЛК-13 првостепена лекарска комисија даје оцену у вези са биомедицински потпомогнутом оплодњом.
			Члан 46.
			На обрасцу ОЛК-14, ОЛК-14а, ОЛК-15 и ОЛК-16 првостепена лекарска комисија даје оцену о упућивању осигураних лица на лечење у здравствене установе специјализоване за рехабилитацију.
			Члан 47.
			На Обрасцу ОЛК-17 и ОЛК-18 првостепена лекарска комисија даје оцену о повреди на раду, односно професионалном обољењу у складу са чланом 51. Закона.
			Члан 48.
			На Обрасцу ОЛК-19 и ОЛК-20 првостепена лекарска комисија даје оцену о санитетском превозу по захтеву здравствене установе. 
			Члан 49.
			На Обрасцу ОЛК-21 и ОЛК-22 другостепена лекарска комисија даје оцену по приговору осигураног лица, односно послодавца на оцену коју је дала првостепена лекарска комисија. 
			Члан 50.
			На обрасцу ОЛК-23 и ОЛК-24 првостепена, односно другостепена лекарска комисија даје оцену у поступку поновног оцењивања и вештачења, по захтеву Републичког фонда, матичне филијале и послодавца. 
			Члан 51.
			На Обрасцу ОЛК-25 и ОЛК-26 првостепена лекарска комисија даје оцену о сагласности за наставак лечења у случају када је осигурано лице примљено као хитан случај у здравственој установи ван подручја филијале.
			Члан 52.
			На Обрасцу ОЛК-27 и ОЛК-27а првостепена лекарска комисија даје оцену од које болести се лечи осигурано лице ради утврђивања основа осигурања у складу са чланом 16. став 1. тачка 5) Закона. 
			Члан 53.
			На Обрасцу ОЛК-28 и ОЛК-29 првостепена лекарска комисија даје оцену o захтевима за накнаду трошкова лечења. 
			Члан 54.
			На Обрасцу ОЛК-30 и ОЛК-31 првостепена лекарска комисија даје оцену о захтевима за накнаду трошкова превоза у вези са коришћењем здравствене заштите. 
			Члан 55.
			На Обрасцу ОЛК-32 и ОЛК-33 другостепена лекарска комисија даје оцену о продужењу права на накнаду зараде у складу са чланом 78. став 4. Закона.
			Члан 56.
			На Обрасцу ОЛК-34, ОЛК-35 и ОЛК-36 првостепена лекарска комисија даје оцену о коришћењу здравствене заштите осигураних лица у иностранству.
			Члан 57.
			На Обрасцу ОЛК-37 и ОЛК-38 првостепена лекарска комисија даје оцену о хитности пружене медицинске помоћи у здравственој установи, приватној пракси и код другог правног лица са којима није закључен уговор поводом остваривања права на здравствену заштиту, односно оцену о испуњености индикација за прописивање и издавање купљеног лека на терет средстава обавезног здравственог осигурања. 
			Члан 58.
			На Обрасцу ОЛК-39 и ОЛК-40 првостепена лекарска комисија даје оцену о лечењу дијализом у кућним условима.
			Члан 59.
			На обрасцу ОЛК-СП1 и ОЛК-СП2 првостепена лекарска комисија одлучује о оправданости прописивања одређених врста помагала, односно одлучује о оправданости сервисирања помагала, поправци и/или замени дела помагала. 
			Члан 60.
			На обрасцу ОЛК-СП3 и ОЛК-СП4 другостепена лекарска комисија даје оцену о оправданости прописивања помагала, односно оправданости сервисирања помагала, поправци и/или замени дела помагала, по приговору  на оцену коју је дала првостепена лекарска комисија.
			Члан 61.
			На обрасцу извештаја о поднетој документацији – Образац ИПД, наводи се медицинска документација на основу које је одлучено о праву осигураника.
			Образац из става 1. овог члана попуњава се када је то по мишљењу првостепене, односно другостепене лекарске комисије потребно.
			Образац попуњава лице запослено у филијали које у складу са актом о организацији и систематизацији послова у Републичком фонду обавља административно техничке послове за првостепену, односно другостепену лекарску комисију.
			Члан 62.
			На обрасцу Захтева за стручно мишљење о оправданости прописивања слушног апарата – „Образац ЗМ” првостепена, односно другостепена лекарска комисија захтева стручно мишљење о оправданости прописивања слушног апарата из средстава обавезног здравственог осигурања. 
			Члан 63.
			Обрасци из чл. 37–62. овог правилника одштампани су уз овај правилник и чини његов саставни део, а попуњавају се и штампају преузимањем електронским путем из матичне евиденције Републичког фонда. 
			Обрасци из става 1. овог члана штампају се са украсом штампаним црном бојом на хартији беле боје. 
			X. ПРЕЛАЗНЕ И ЗАВРШНЕ ОДРЕДБЕ
			Члан 64.
			Именовање председника, чланова и заменика чланова првостепених и другостепених лекарских комисија у складу са одредбама овог правилника обавиће се у року од 30 дана од дана ступања на снагу Правилника. 
			Директор филијале је дужан да у року из става 1. овог члана предузме организационе и друге мере неопходне за почетак рада првостепених и другостепених лекарских комисија у складу са овим правилником. 
			Члан 65.
			Поступци започети до дана ступања на снагу овог правилника, спровешће се по одредбама правилника по коме су започети. 
			Члан 66.
			Ступањем на снагу овог правилника престају да важе: 
			1) Правилник о организацији и раду лекарских комисија („Службени гласник РС”, бр. 44/06, 74/06, 31/07, 37/08, 61/08, 115/08, 3/10, 45/10, 100/11, 21/12, 50/14, 146/14 и 7/16);
			2) чл. 130–147. Правилника о начину и поступку остваривања права из обавезног здравственог осигурања („Службени гласник РС”, бр. 10/10, 18/10 – исправка, 46/10, 52/10 – исправка, 80/10, 60/11 – одлука УС, 1/13 и 108/17);
			3) члан 68. став 1. тач. 4), 5) и 7), члан 72. и члан 73а Правилника о медицинско-техничким помагалима која се обезбеђују из средстава обавезног здравственог осигурања („Службени гласник РС”, бр. 52/12, 62/12 – исправка, 73/12 – исправка, 1/13, 7/13 – исправка, 112/14, 114/14 – исправка, 18/15, 19/17, 29/17 – исправка, 2/19 и 16/19).
			Члан 67.
			Овај правилник ступа на снагу осмог дана од дана објављивања у „Службеном гласнику Републике Србије”.
			01/2 број 110-119/19
			У Београду, 23. октобра 2019. године
			Управни одборРепубличког фонда за здравствено осигурање
			Председник,
			Вања Мандић, с.р.
			Прилози
			Образац ОДО 
			- Образац за допуну оцене
			Образац ОДД 
			- Образац за допуну документације
			Образац ИИЛ 
			- Изјашњење изабраног лекара
			Образац ИЛК 
			- Изјашњење првостепене лекарске комисије
			Образац БО-1 - Извештај о раду првостепене лекарске комисије у поступку оцене привремене спречености за рад
			Образац БО-2 - Збирни извештај о раду првостепених лекарских комисија у поступку оцене привремене спречености за рад
			Образац БО-3 - Извештај о раду другостепене лекарске комисије у поступку оцене привремене спречености за рад
			Образац БО-4 - Збирни извештај о раду другостепене лекарске комисије у поступку оцене привремене спречености за рад
			Образац ЛК-1 - Извештај о раду првостепене лекарске комисије
			Образац ЛК-2 - Збирни извештај о раду првостепених лекарских комисија
			Образац ЛК-3 - Извештај о раду другостепене лекарске комисије
			Образац ЛК-4 - Збирни извештај о раду другостепених лекарских комисија
			Образац С-1 - Структура збирног извештаја о раду првостепених лекарских комисија
			Образац С-2 - Структура збирног извештаја о раду другостепених лекарских комисија
			Образац ОЛК-1
			Образац ОЛК-2
			Образац ОЛК-3
			Образац ОЛК-4
			Образац ОЛК-5
			Образац ОЛК-5а
			Образац ОЛК-6
			Образац ОЛК-6а
			Образац ОЛК-7
			Образац ОЛК-8
			Образац ОЛК-9
			Образац ОЛК-10
			Образац ОЛК-10а
			Образац ОЛК-11
			Образац ОЛК-12
			Образац ОЛК-13
			Образац ОЛК-14
			Образац ОЛК-14/а
			Образац ОЛК-15
			Образац ОЛК-16
			Образац ОЛК-17
			Образац ОЛК-18
			Образац ОЛК-19
			Образац ОЛК-20
			Образац ОЛК-21
			Образац ОЛК-22
			Образац ОЛК-23
			Образац ОЛК-24
			Образац ОЛК-25
			Образац ОЛК-26
			Образац ОЛК-27
			Образац ОЛК-27/а
			Образац ОЛК-28
			Образац ОЛК-29
			Образац ОЛК-30
			Образац ОЛК-31
			Образац ОЛК-32
			Образац ОЛК-33
			Образац ОЛК-34
			Образац ОЛК-35
			Образац ОЛК-36
			Образац ОЛК-37
			Образац ОЛК-38
			Образац ОЛК-39
			Образац ОЛК-40
			Образац ОЛК-СП1
			Образац ОЛК-СП2
			Образац ОЛК-СП3
			Образац ОЛК-СП4
			Образац ИПД 
			- Извештај о поднетој документацији
			Образац ЗМ - Захтев од комисије за вокално и тонално аудиолошко испитивање при филијали _____________

