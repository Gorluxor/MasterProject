






На основу члана 3. став 2. и члана 4.
став 3. Закона о генетички модификованим организмима (“Службени лист СРЈ”, бр.
21/2001), савезни министар привреде и унутрашње трговине прописује





ПРАВИЛНИК 


о увођењу у производњу
генетички модификованих организама и производа од генетички модификованих организама



„Службени лист СРЈ“,
брoj 62 од 15. новембра 2002.








I ОПШТЕ ОДРЕДБЕ 





Циљ





Члан 1


Овим правилником прописују се критеријуми и мерила за испуњење
услова за увођење у производњу генетички модификованих организама (у даљем тексту:
ГМО) и производа од ГМО, које морају испунити стваралац, корисник или њихов овлашћени
заступник у Савезној Републици Југославији за стране ГМО и производе од ГМО (у даљем
тексту: подносилац пријаве), као и образац пријаве за увођење у производњу ГМО и
производа од ГМО. 


Критеријумима и мерилима за испуњење услова за увођење у
производњу ГМО и производа од ГМО утврђује се поступак увођења ГМО и производа од
ГМО у животну средину, при чему нису употребљене никакве специфичне мере обезбеђења
ради спречавања контакта са таквим организмом, нити је обезбеђен висок ниво сигурности
за људско здравље и околину.





Члан 2


Одредбе овог правилника примењиваће се на ГМО који настају
коришћењем техника које су наведене у Прилогу бр. 1 под А који је одштампан уз овај
правилник и чини његов саставни део, осим техника наведених у Прилогу бр. 1 под
Б за које се не сматра да доводе до стварања ГМО.


Одредбе овог правилника неће се примењивати на ГМО добијене
техникама наведеним у Прилогу бр. 1 под В. 





Изузеће





Члан 3


Одредбе овог правилника неће се примењивати на случајеве
железничког, друмског, речног, поморског и ваздушног транспорта ГМО и производа
од ГМО приликом проласка преко територије Савезне Републике Југославије.





II СТАНДАРДНИ ПОСТУПАК
РАЗМАТРАЊА ПРИЈАВЕ 





Члан 4


Подносилац пријаве, пре увођења ГМО и производа од ГМО у
животну средину, поднеће пријаву савезној организацији надлежној за послове ограничене
употребе, производње и промета ГМО и производа од ГМО (у даљем тексту: надлежна
савезна организација). 


Пријава из става 1. овог члана садржи: 


1) техничку документацију која садржи податке, дате у Прилогу
бр. 2 који је одштампан уз овај правилник и чини његов саставни део, неопходне за
извођење процене ризика при увођењу ГМО и производа од ГМО;


2) кратак садржај пријаве; 


3) процену ризика и закључке који су дати у Прилогу бр.
3 који је одштампан уз овај правилник и чини његов саставни део, заједно са свим
библиографским подацима (референцама) и назнаком коришћених метода. 





Члан 5


Надлежна савезна организација, у складу са научним развојем
биотехнологије, преиспитиваће поступак у делу који се односи на потенцијалне ризике
од ГМО и производа од ГМО, односно преиспитаће захтеве које је потребно испунити
да би се пријава разматрала. 


Подносилац пријаве може да се позове на податке из пријаве
која је претходно попуњена од других подносилаца, ако те информације, подаци или
резултати нису поверљиви, или ако су ти подносиоци дали своју писмену сагласност,
а може поднети и додатне податке за које сматра да су од значаја.


Надлежна савезна организација потврдиће датум пријема пријаве
и писмено одговорити подносиоцу пријаве у року од 90 дана од дана пријема пријаве,
и при том: 


1) указаће да пријава испуњава услове утврђене овим правилником,
односно да се увођење одобрава; 


2) указаће да пријава не испуњава услове овог правилника
и да се због тога одбија, или


3) захтеваће додатке податке.


У анализи података датих у пријави, надлежна савезна организација
консултоваће Национални савет за биолошку сигурност (у даљем тексту: НСБС) који
образује Савезно министарство привреде и унутрашње трговине. НСБС у року од 60 дана
даће своје стручно мишљење о анализи података датих у пријави за увођење у производњу
ГМО и производа од ГМО.


Приликом рачунања рока од 90 дана из става 3. овог члана,
неће се узимати у обзир време за које надлежна савезна организација спроводи консултовање
и информисање јавности у складу са одредбама члана 7. овог правилника. Рок утврђен
у ставу 3. овог члана може се продужити највише до 30 дана.


Ако надлежна савезна организација захтева додатне податке,
захтев мора бити образложен и мора се утврдити рок у коме ће се додатни подаци доставити.


Подносилац пријаве може отпочети с увођењем у производњу
ГМО и производа од ГМО, само по добијању одобрења од надлежне савезне организације.






Поступак са променама
и новим подацима





Члан 6


У случају да подносиоцу пријаве постану доступни подаци
о новој модификацији или ненамерној промени уведеног ГМО и производа од ГМО, који
могу имати последице за људско здравље и околину, после давања одобрења од стране
надлежне савезне организације за увођење у производњу ГМО и производа од ГМО или
ако су нови подаци о таквом ризику постали доступни за време док надлежна савезна
организација разматра пријаву, подносилац пријаве ће:


1) предузети мере неопходне за заштиту људског здравља и
околине; 


2) обавестити надлежну савезну организацију ако ненамерна
промена постане позната или ако су му нови подаци доступни; 


3) прилагодити мере за заштиту људског здравља и околине,
које су дате у Прилогу бр. 2.


Ако надлежној савезној организацији постану доступни подаци
из става 1. овог члана који могу да имају значајан утицај на процену ризика у односу
на људско здравље и околину, надлежна савезна организација процениће те податке,
учиниће их доступним јавности и захтеваће од подносиоца пријаве да: 


1) прилагоди услове увођења у производњу ГМО и производа
од ГМО;


2) обустави увођење у производњу ГМО и производа од ГМО
или


3) прекине увођење у производњу ГМО и производа од ГМО.






Консултовање и информисање
јавности 





Члан 7 


Надлежна савезна организација консултоваће јавност и одређене
стручне групе о предложеном увођењу у производњу ГМО и производа од ГМО. Надлежна
савезна организација обавиће консултације у року утврђеном у члану 5. став 5. овог
правилника. 





Извештај подносиоца пријаве
о увођењу у производњу ГМО 





Члан 8 


У току и по завршетку увођења у производњу ГМО и производа
од ГМО, у интервалима утврђеним у одобрењу за увођење у производњу ГМО и производа
од ГМО, подносилац пријаве доставиће надлежној савезној организацији извештај о
резултатима увођења у производњу ГМО и производа од ГМО, а посебно у погледу ризика
за људско здравље и околину. 





Поверљивост података





Члан 9 


Надлежна савезна организација и НСБС неће објављивати по
верљиве податке садржане у пријави из члана 4. став 2. овог правилника. 


Подносилац пријаве мора да назначи поверљиве податке у пријави
из члана 4. став 2. овог правилника, са образложењем. 


Надлежна савезна организација, после консултација са подносиоцем
пријаве, одлучиће које ће податке чувати као поверљиве и о томе ће обавестити подносиоца
пријаве.


Поверљивим неће се сматрати следећи подаци: 


1) име и адреса подносиоца пријаве, општи опис ГМО и производа
од ГМО, циљ увођења, локација (место) увођења и предвиђена употреба; 


2) методе и планови за надгледање увођења у производњу ГМО
и производа од ГМО и одговор у случају ванредног стања; 


3) процена ризика.


Ако подносилац повуче пријаву, надлежна савезна организација
и НСБС поштоваће поверљивост достављених података у пријави из члана 4. став 2.
овог правилника. 





III НЕСТАНДАРДНИ ПОСТУПАК
РАЗМАТРАЊА ПРИЈАВЕ 





Члан 10


Ако постоји искуство о увођењу у производњу одређеног ГМО
и производа од ГМО, и ако ГМО и производ од ГМО испуњава критеријуме садржане у
Прилогу бр. 4 који је одштампан уз овај правилник и чини његов саставни део, надлежна
савезна организација може применити нестандардни поступак разматрања пријаве. 


Подносилац пријаве поднеће надлежној савезној организацији
захтев за покретање нестандардног поступка пријављивања.


Захтев из става 2. овог члана, садржи следеће податке: 


1) општи подаци:


- име и адреса подносиоца (компанија или институт);


- име, квалификације и искуство одговорног истраживача;


- назив пројекта;


2) подаци који се односе на ГМО: 


- латински назив;


- таксономско одређење;


- друга имена (уобичајено име, име соја итд.);


- фенотипски и генетички маркери;


- природа и извор вектора; 


- технике коришћене у генетичкој модификацији;


- секвенца, функционални идентитет и локација мењаних, односно
уграђених, односно избачених сегмената нуклеинске киселине о којима је реч, са посебним
освртом на било коју познату шкодљиву секвенцу;


- опис генетичког својства или фенотипске карактеристике
и посебно било које нове особине и карактеристике која може бити експримирана или
престаје да буде експримирана. 





Члан 11


У разматрању захтева из члана 10. став 2. овог правилника,
надлежна савезна организација консултоваће НСБС, који ће у року од 15 дана од дана
подношења захтева дати своје стручно мишљење о поднетом захтеву и одредити минимум
потребних података из члана 4. став 2. овог правилника. 


Подносилац пријаве, пре увођења у производњу ГМО и производа
од ГМО у животну средину, поднеће пријаву из члана 10. став 1. овог правилника надлежној
савезној организацији. 


Подносилац пријаве може да се позове на податке из пријаве
која је претходно попуњена од других подносилаца, ако те информације, подаци или
резултати нису поверљиви, или ако су ти подносиоци дали своју писмену сагласност,
а може поднети и додатне податке за које сматра да су од значаја. 


Надлежна савезна организација потврдиће датум пријема пријаве
и писмено одговорити подносиоцу у року од 45 дана од дана пријема пријаве, и при
том: 


1) указаће да пријава испуњава услове утврђене овим правилником,
односно да се увођење одобрава; 


2) указаће да пријава не испуњава услове овог правилника
и да се због тога одбија, или


3) захтеваће додатне податке. 


У анализи пријаве из члана 10. став 1. овог правилника,
надлежна савезна организација консултоваће НСБС. НСБС у року од 30 дана даће своје
стручно мишљење о анализи података датих у пријави. 


Приликом рачунања рока од 45 дана из става 4. овог члана,
неће се узимати у обзир време за које надлежна савезна организација спроводи консултовање
и информисање јавности у складу са одредбама члана 7. овог правилника. Рок утврђен
у ставу 4. овог члана може се продужити највише до 30 дана. 


Ако надлежна савезна организација захтева додатне податке,
захтев мора бити образложен и мора се утврдити рок у коме ће се додатни подаци доставити.



Подносилац пријаве из члана 10. став 1. овог правилника
може отпочети с увођењем у производњу ГМО и производа од ГМО само по добијању одобрења
од надлежне савезне организације. 





Члан 12


На поступак разматрања пријаве из члана 10. став 1. овог
правилника, примењиваће се одредбе чл. 6. до 9. овог правилника. 





IV ЗАВРШНА ОДРЕДБА 





Члан 13


Овај правилник ступа на снагу осмог дана од дана објављивања
у "Службеном листу СРЈ". 








Бр. 1246/1 


13. новембра
2002. године 


Београд 


Савезни министар привреде


и унутрашње трговине


Петар Тројановић, 
с. р.





Прилог бр. 1





А) Технике за које се сматра да доводе до генетичке модификације
су: 


1) технике рекомбинантних нуклеинских киселина које подразумевају
стварање нових комбинација генетичког материјала уграђивањем молекула нуклеинске
киселине, формиране на било који начин ван неког организма, у било који вирус, бактеријски
плазмид или неки други векторски систем и њихово уношење у организам домаћина код
кога се природно не налазе, али у коме је омогућено њихово континуално умножавање;


2) технике које обухватају директно уношење наследног материјала
(припремљеног ван организма) у организам, укључујући и микро-ињецирање, макро-ињецирање
и микро-инкапсулацију; 


3) фузија ћелија (укључујући фузију протопласта) или технике
хибридизације код којих су живе ћелије са новом комбинацијом наследног генетичког
материјала формиране методом фузије две или више ћелија, каква у природи не постоји.


Б) Технике за које се не сматра да доводе до генетичке модификације,
под условом да не укључују употребу молекула рекомбинантне нуклеинске киселине или
генетички модификованих организама створених техникама друкчијим од оних изузетих
у Прилогу бр. 1 под В су: 


1) ин витро фертилизација; 


2) природни процеси као што су: коњугација, трансдукција,
трансформација;


3) индукција полиплоидије. 


В) Технике за генетичку модификацију које дају организме
који могу бити изузети из одредаба овог правилника, под условом да не укључују коришћење
молекула рекомбинантних нуклеинских киселина или генетички модификованих организама
осим оних који су добијени једном или више ниже наведених техника:


1) мутагенеза;


2) фузија биљних ћелија (укључујући фузију протопласта)
код организама који могу размењивати генетички материјал путем класичне методе укрштања.





Прилог бр. 2





Подаци наведени у Прилогу бр. 2 под А захтеваће се за увођење
у производњу свих типова ГМО и производа од ГМО, осим виших биљака. Подаци наведени
у Прилогу бр. 2 под Б захтеваће се за увођење у производњу генетички модификованих
виших биљака (у даљем тексту: ГМВБ). "Више биљке" су биљке које таксономски
припадају групи Сперматофита (Гyмноспермае и Ангиоспермае).





А) ПОДАЦИ КОЈИ СЕ ЗАХТЕВАЈУ
У ПРИЈАВИ ЗА УВОЂЕЊЕ У ПРОИЗВОДЊУ ГМО И ПРОИЗВОДА ОД ГМО КОЈИ НИСУ ВИШЕ БИЉКЕ





I Општи подаци





1) име и адреса подносиоца пријаве (компанија, односно институт);


2) име, квалификације и искуство одговорних истраживача;


3) назив пројекта.





II Подаци који се односе
на ГМО 





1. Карактеристике донора, реципијента или паренталног (родитељског)
организма:


1) латински назив;


2) таксономско одређење;


3) друга имена (уобичајено име, име сорте, име соја итд.);


4) фенотипски и генетички маркери;


5) степен сродности између донора и реципијента или између
родитељских организама; 


6) опис техника идентификације и детекције;


7) осетљивост, поузданост у квантитативном смислу и специфичност
техника детекције и идентификације;


8) опис географске распрострањености и природног станишта
организма, укључујући податке о природним предаторима, плену, паразитима и компетиторима,
симбионтима и домаћинима; 


9) организми за које је познато да постоји трансфер генетичког
материјала под природним условима; 


10) проверавање генетичке стабилности организма и фактори
који утичу на ту стабилност;


11) патолошке, еколошке и физиолошке карактеристике, и то:



- класификација ризика, сагласно са постојећим правилима
у погледу заштите људског здравља, здравља животиња, односно животне средине; 


- генерационо време у природним екосистемима, сексуални
и асексуални репродуктивни циклус;


- подаци о преживљавању, укључујући сезонске ефекте и способност
формирања структура за преживљавање неповољних услова средине;


- патогеност: инфективност, токсичност, вирулентност, алергеност,
носиоци (вектори) патогена, могући преносиоци, опсег домаћина укључујући и циљне
организме. Могућа активација латентних вируса (провируса). Способност колонизације
других организама;


- резистенција на антибиотике и потенцијална употреба истих
антибиотика у заштити и терапији људи и домаћих животиња;


- укљученост у еколошке процесе: у примарној продукцији,
размени материја, разградњи органске материје, дисању итд;


12) особине природних вектора: 


- секвенца;


- фреквенција мобилизације;


- специфичност; 


- присуство гена који омогућавају резистенцију;


13) историјат претходних генетичких модификација.


2. Карактеристике вектора:


1) природа и извор вектора; 


2) секвенца транспозона, вектора и других некодирајућих
генетичких елемената коришћених у конструкцији ГМО, да би се омогућило да убачени
вектор и инсерт функционишу у ГМО;


3) фреквенција мобилизације убаченог вектора и/или способност
генетичког трансфера, укључујући методе утврђивања;


4) податак до ког степена је вектор ограничен на ДНК која
је неопходна за обављање намењене функције. 


3. Карактеристике модификованог организма:


1) Подаци везани за генетичку модификацију:


- методе коришћене у модификацији; 


- методе коришћене за конструкцију и убацивање инсерта у
примаоца или за делецију секвенце;


- опис инсерта и конструкцију вектора;


- ослобођеност инсерта од сваке непознате секвенце и подаци
до ког степена је убачена секвенца ограничена на ДНК која је неопходна за обављање
намењене функције;


- методе и критеријуми коришћени за селекцију;


- секвенца, функционални идентитет и локација мењаних, односно
уграђених, односно избачених сегмената нуклеинске киселине о којима је реч, са посебним
освртом на било коју познату шкодљиву секвенцу.


2) Подаци о финалном ГМО:


- опис генетичког својства или фенотипске карактеристике,
а посебно нове особине и карактеристике која може бити експримирана или престаје
да буде експримирана;


- структура и количина било ког вектора, односно донора
нуклеинске киселине који остаје у финалној конструкцији модификованог организма;


- стабилност организма у смислу генетичких особина;


- брзина и ниво експресије новог генетичког материјала.
Метода и осетљивост мерења;


- активност експримираних протеина;


- опис техника идентификације и детекције, укључујући технике
за идентификацију и детекцију уграђене секвенце и вектора;


- осетљивост, поузданост у квантитативном смислу и специфичност
техника детекције и идентификације;


- историјат претходних увођења или употребе ГМО;


- разматрања везана за људско здравље и околину:


а) токсични и алергијски ефекти ГМО, односно њихових производа
метаболизма;


б) поређење модификованог организма са донором, реципијентом
или родитељским организмом у вези са патогеношћу;


в) капацитет колонизације;


г) ако је организам патоген за људе који су имунокомпетентни
(нормалан имуни систем) назначити:


- болести које изазива и механизам патогености укључујући
инвазивност и вируленцију;


- способност комуникације;


- инфективну дозу;


- опсег домаћина, могућност промене;


- могућност преживљавања ван домаћина - човека;


- присуство вектора или начин распростирања;


- биолошку стабилност;


- слику антибиотске резистенције;


- алергеност;


- постојање одговарајуће терапије.


д) друге опасности ГМО и производа од ГМО.





III Подаци који се односе
на услове увођења у производњу ГМО и производа од ГМО у животну средину и подаци
о животној средини





1. Подаци о увођењу:


1) опис предложеног увођења, укључујући циљ увођења и очекиване
производе;


2) предвиђени датуми увођења и планирано време експеримента,
укључујући учесталост и трајање увођења;


3) припрема места пре увођења;


4) величина места;


5) методе које ће се користити за увођење;


6) количине ГМО које ће се увести;


7) поремећај на месту увођења (врста и метод култивације,
ископавања, наводњавање или друге активности);


8) мере заштите радника за време увођења;


9) поступак с местом након увођења;


10) технике предвиђене за елиминацију или инактивацију ГМО
на крају експеримента;


11) подаци и резултати о претходном увођењу ГМО, а посебно
у различитим размерама и у различитим екосистемима.


2. Подаци о животној средини на самом месту увођења и у
широј околини:


1) географска локација и координате места;


2) физичка или биолошка близина људској заједници и другим
заједничким биотопима;


3) близина значајних биотопа, заштићених подручја или извора
питке воде;


4) климатске одлике региона које би могле бити измењене;


5) географске, геолошке и педолошке карактеристике;


6) флора и фауна, укључујући житарице, стоку и врсте које
мигрирају;


7) опис циљних и нециљних екосистема на које може да се
изврши утицај;


8) поређење природног станишта организма реципијента са
понуђеним (предложеним) местима увођења;


9) било који развојни план или промена у коришћењу земљишта
у области, који може да утиче на ефекат увођења у животну средину.





IV Подаци који се односе
на интеракцију између ГМО и животне средине





1. Особине које утичу на преживљавање, размножавање и распростирање:


1) биолошке особине које утичу на преживљавање, размножавање
и ширење; 


2) познати или претпостављени услови средине који могу да
утичу на преживљавање, умножавање и ширење (ветар, вода, земљиште, температура,
пХ, итд.);


3) осетљивост на специфичне агенсе.


2. Интеракција са животном средином:


1) претпостављено станиште ГМО;


2) проучавање понашања и особина ГМО и њиховог утицаја на
животну средину изведеног у симулираној природној средини, као што је микрокосмос,
собе за гајење, стакленици;


3) капацитет генетичког трансфера:


- трансфер генетичког материјала у друге организме из ГМО
после увођења у екосистем;


- накнадни трансфер генетичког материјала из других организама
дате животне средине у ГМО;


4) вероватноћа да ће селекција после увођења довести до
експресије неочекиваних и/или нежељених особина модификованог организма;


5) мере које треба применити да би се осигурала и утврдила
генетичка стабилност. Опис генетичких особина које могу спречити или минимизовати
ширење генетичког материјала. Методе за доказивање генетичке стабилности;


6) путеви биолошког распростирања, познати или вероватни
начини интеракције са агенсима који омогућују расејавање, укључујући инхалацију,
гутање, контакт с површином, контакт испод површине и сл.;


7) опис екосистема у коме се ГМО могу ширити;


8) потенцијал прекомерног ширења популације у животној средини;



9) компетитивне предности ГМО у односу на немодификовани
реципијентни или родитељски организам;


10) идентификација и опис циљних организама;


11) предвиђени механизам и резултат интеракције између уведеног
ГМО и циљног организма;


12) идентификација и опис нециљних организама који могу
бити под негативним утицајем при увођењу ГМО и предвиђање механизама било које идентификоване
неповољне интеракције;


13) вероватноћа промене у биолошким интеракцијама или у
опсегу домаћина по увођењу;


14) позната или претпостављена интеракција са нециљним организмима
у животној средини, укључујући компетиторе, плен, домаћине, симбионте, предаторе,
паразите и патогене;


15) познато или претпостављено учешће у биогеохемијским
процесима;


16) друге могуће интеракције са животном средином.





V Подаци о надгледању,
контроли, поступку са отпадом и планови реаговања у ванредним ситуацијама





1. Методе надгледања:


1) методе за праћење ГМО и надгледање њихових ефеката;


2) специфичност (да се идентификује ГМО и разликује од донора,
реципијента, односно родитељског организма), осетљивост и поузданост техника надгледања;


3) технике детекције трансфера генетичког материјала донора
у друге организме;


4) дужина и учесталост надгледања.


2. Контрола увођења ГМО:


1) методе и процедуре за спречавање, односно свођење на
најмању меру распростирања ГМО изван места увођења или одређене предвиђене области;


2) методе и процедуре заштите места од упада неовлашћених
особа;


3) методе и процедуре за спречавање уласка других организама.



3. Поступак с отпадом:


1) врста формираног отпада;


2) очекивана количина отпада;


3) опис предложеног поступка.


4. Планови реаговања у ванредним ситуацијама:


1) методе и процедуре за контролу ГМО у случају њиховог
неконтролисаног ширења;


2) методе деконтаминације захваћене области - искорењивање
ГМО;


3) методе уклањања или примене санитетско-здравствених мера
у односу на биљке, животиње и земљу - који су били изложени за време и после увођења
ГМО;


4) методе изоловања области захваћене ширењем ГМО;


5) планови заштите људског здравља и околине у случају појаве
нежељеног ефекта.





Б) ПОДАЦИ КОЈИ СЕ ЗАХТЕВАЈУ
У ПРИЈАВИ ЗА УВОЂЕЊЕ У ПРОИЗВОДЊУ У ГМВБ И ПРОИЗВОДА ОД ГМВБ





(Гyмноспермеа и Ангyоспермеа)





I Општи подаци





1) име и адреса подносиоца пријаве (компанија или институт);


2) име, квалификације и искуство одговорног истраживача;


3) назив пројекта.





II Подаци који се односе
на реципијентне и родитељске биљке





1. Потпуно име:


1) име фамилије;


2) род;


3) врста;


4) подврста;


5) сорта (култивар)/линија/хибрид/генотип;


6) уобичајено име.





2. Подаци који се односе на репродукцију:


1) начини репродукције;


2) специфични фактори који утичу на репродукцију;


3) генерацијско време;


4) сексуална компатибилност са другим гајеним или дивљим
биљним врстама, укључујући дистрибуцију компатибилних врста у Европи.





3. Могућност преживљавања:


1) способност формирања структура за преживљавање или мировање;


2) специфични фактори који утичу на преживљавање.





4. Ширење:


1) начин и опсег ширења (на пример - оцена како вијабилност
полена, односно семена опада са раздаљином);


2) специфични фактори који утичу на ширење.





5. Географска дистрибуција биљке.





6. Опис природног станишта биљке, укључујући податке о природним
предаторима, паразитима, компетиторима и симбионтима, у случају да биљна врста нормално
не расте у Југославији.





7. Друге могуће интеракције биљке, значајне за ГМВБ, са
организмима у екосистему где обично расте или на неком другом месту, укључујући
податке о токсичном ефекту на људе, животиње и друге организме.





III Подаци који се односе
на генетичку модификацију





1. Опис метода коришћених за генетичку модификацију;





2. Природа и извор коришћеног вектора;





3. Величина, извор (име) донорског организма и намењена
функција сваког конститутивног фрагмента из региона намењеног за уграђивање.





IV Подаци који се односе
на ГМВБ





1. Опис особине и карактеристике које су биле уведене или
модификоване;





2. Подаци о постојећим уграђеним, односно избаченим секвенцама:


1) величина и структура инсерта и методе коришћене за карактеризацију,
укључујући информације о сваком делу вектора уведеног у ГМВБ или о сваком носиоцу
стране ДНК заосталом у ГМВБ;


2) у случају делеције, величина и функција делетираног региона;


3) број копија инсерта;


4) локација инсерта у биљној ћелији (уграђеног у хромозом,
хлоропласте, митохондије или задржаног у неинтегрисаној форми), као и методе његовог
одређивања;





3. Подаци о експресији инсерта: 


1) подаци о експресији инсерта, зависно од развића, за време
животног циклуса биљке и методе коришћене у карактеризацији;


2) подаци о ефекту инсерта на експресију генома биљке реципијента;


3) делови биљке где је инсерт експримиран (нпр. корен, стабло,
полен).





4. Подаци о томе како се ГМВБ разликује од биљке реципијента:


1) начин и/или брзина репродукције;


2) ширење;


3) могућност преживљавања.





5. Генетичка стабилност инсерта и фенотипска стабилност
ГМВБ.





6. Свака промена способности ГМВБ да пребаци генетички материјал
у друге организме.





7. Подаци о било ком токсичном, алергијском или другом,
по људско здравље штетном ефекту који произлази из генетичке модификације.





8. Подаци о безбедности ГМВБ по здравље животиња, а посебно
о сваком токсичном, алергијском или другом штетном ефекту који произлази из генетичке
модификације, ако се ГМВБ користи као животињска храна.





9. Механизам интеракције између ГМВБ и циљних организама.






10. Потенцијалне промене у интеракцији ГМВБ са нециљним
организмима које произлазе из генетичке модификације.





11. Потенцијална интеракција са абиотичком средином.





12. Опис техника детекције и идентификације генетички модификоване
биљке.





13. Подаци о претходним увођењима ГМВБ.





V Подаци који се односе
на место увођења ГМВБ





1. Локација и величина места увођења.





2. Опис екосистема места увођења, укључујући климу, флору
и фауну.





3. Присуство сексуално компатибилних дивљих сродника или
гајених биљних врста.





4. Близина званично признатих биотипова или заштићених површина
које могу бити под утицајем.





VI Подаци који се односе
на увођење ГМВБ





1. Сврха увођења.





2. Предвиђени датуми и време увођења.





3. Методе којима ће се извршити увођење ГМВБ.





4. Методе припремања и уређења места увођења, пре, за време
и после увођења - укључујући праксу култивације и методе жетве.





5. Приближан број биљака (биљака по м2).





ВИИ Подаци о контроли,
посматрању, поступку после увођења ГМВБ и подаци о одлагању отпада





1. Преузете мере:





1) одређивање удаљености од сексуално компатибилне биљне
врсте, дивљих сродника и усева;


2) смањивање, односно спречавање ширења било ког репродуктивног
органа ГМВБ (нпр. полена, семена, гомоља).





2. Опис метода на месту након увођења, за третирање површина
после тестирања.





3. Опис метода за генетички модификован биљни генетички
материјал, укључујући отпад.





4. Опис планова надгледања и методе.





5. Опис планова у случају ванредног стања.





6. Методе и процедуре за заштиту места.





Прилог бр. 3


ПРИНЦИПИ ПРОЦЕНЕ РИЗИКА





Поједини изрази употребљени у овом прилогу имају следеће
значење:


- директни ефекти су примарни ефекти на људско здравље и
околину, који су резултат ГМО самих по себи и не потичу од проузрокованих токова
догађаја;


- индиректни ефекти су ефекти на људско здравље и околину,
који потичу од проузрокованих токова догађаја, нпр. преко механизама као што је
интеракција са другим организмима, трансфер генетичког материјала или промене у
употреби или управљању;


- тренутни ефекти су ефекти на људско здравље и околину,
који су уочени за време увођења ГМО. Тренутни ефекти могу да буду директни или индиректни;


- одложени ефекти су ефекти на људско здравље и околину
који не могу бити уочени током периода увођења ГМО, али постају очигледни као директни
или индиректни ефекти, било при крају, или након престанка увођења ГМО;


- кумулативни ефекти на дужи период су акумулиране ефекти
на људско здравље и околину, укључујући између осталог флору и фауну, плодност земљишта,
разграђивање органског материјала у земљишту, ланце исхране, биолошки диверзитет,
здравље животиња и проблем резистенције на антибиотике.





А) Циљ





Циљ процене ризика је да се по принципу "случај по
случај" идентификују и оцене могући негативни ефекти ГМО за људско здравље
и околину, било да су они директни или индиректни, тренутни или одложени, а које
увођење у производњу може имати. Проценом ризика мора се установити да ли постоји
потреба за надгледањем ризика, и ако постоји, одређује се метода која је најприкладнија.





Б) Општи принципи





Кад се врши процена ризика, сагласно са принципом предострожности,
узимаће се у обзир следећи општи принципи:


1) идентификоване карактеристике и употреба ГМО, који могу
да изазову неповољне ефекте, требало би да се упореде са одговарајућом особином,
односно употребом у одговарајућим условима, немодификованог организма од ког модификовани
организам потиче;


2) процена ризика се спроводи научно засновано и транспарентно,
на бази доступних научних и техничких података;


3) процена ризика спроводи се по принципу "случај по
случај", што значи да се податак који се захтева може мењати у зависности од
типа ГМО, од интереса, намењене употребе и потенцијалне животне средине;


4) ако нови податак о ГМО и његовом ефекту за људско здравље
и околину постане доступан, процена ризика може бити обновљена да би се дефинисало
да ли је ризик промењен и да ли постоји потреба за допуном поступка у вези са ризиком.





В) Методологија





1. Карактеристике ГМО и увођења ГМО и производа од ГМО у
животну средину


Процена ризика мора да узме у обзир значајне техничке и
научне податке о карактеристикама:


1) организма примаоца или родитељског организма;


2) генетичке модификације - било да је у питању убацивање
или избацивање (делеција) генетичког материјала и релевантне податке о вектору и
донору;


3) ГМО;


4) намераваног увођења или употребе ГМО и њиховог обима;



5) потенцијалне животне средине у коју се организам уводи;


6) интеракција између ГМО и производа од ГМО и животне средине.





При процени еколошког ризика могу се узети у обзир подаци
о увођењу сличних организама и организама са сличним особинама, као и подаци о њиховој
интеракцији са сличном животном средином.





2. Мере у процени ризика





При процени ризика разматра се:


1) идентификација карактеристика које могу да проузрокују
негативне ефекте


Било која карактеристика ГМО везана за генетичку модификацију,
из које може да проистекне негативан ефекат за људско здравље и околину, треба да
се идентификује. Поређење карактеристике ГМО, са оним код немодификованих организама
под одговарајућим условима увођења и употребе, помоћи ће да се идентификују поједини
негативни ефекти проистекли управо из генетичке модификације. Важно је не умањити
било који потенцијални негативни ефекат на основу тога што није вероватно да се
он може догодити.


Негативни ефекти се могу јавити директно или индиректно,
и то:


- ширењем ГМО у животној средини,


- трансфером убаченог генетичког материјала у друге организме,
или исти организам било да је генетички модификован или не,


- нестабилношћу фенотипа и генотипа,


- интеракцијом са другим организмима,


- променом уобичајене пољопривредне праксе.


Потенцијални негативни ефекти ГМО мењаће се од случаја до
случаја и они обухватају:


- болести код људи укључујући алергијске и токсичне ефекте;


- болести код животиња и биљака укључујући токсичне, а где
постоје услови и алергијске ефекте;


- ефекте на динамику популације врста у средини у коју се
ГМО уводи и генетички диверзитет сваке од тих популација;


- промењену пријемчивост на патогене, која погодује ширењу
инфективних болести, односно стварању нових резервоара или вектора; 


- угрожавање превентивних или терапеутских, медицинских,
ветеринарских или поступака заштите биљака, трансфером гена који дају резистенцију
на антибиотике који се употребљавају у медицини или ветерини;


- ефекти на биогеохемију (биогеохемијске циклусе), посебно
на рециклирање угљеника и азота путем промене декомпозиције органског материјала
у земљишту;


2) процена могућих последица сваког негативног ефекта -
за сваки могући негативни ефекат треба да се процени обим последица. Процена узима
у обзир да ће се такав негативни ефекат десити. Обим последица зависи од средине
у коју су ГМО уведени, као и од начина увођења;


3) процена вероватноће догађања сваког идентификованог могућег
негативног ефекта - главни фактор у процени вероватноће или могућности појаве негативних
ефеката су карактеристике средине у коју ће се ГМО увести и начин намераваног увођења;


4) процена ризика за сваку идентификовану карактеристику
ГМО - треба да се обави процена ризика за људско здравље и околину за сваку идентификовану
карактеристику ГМО, узимајући у обзир вероватноћу да се штетни ефекат догоди, као
и обим и последице ако се догоди;


5) Примена стратегије управљања ризиком код увођења у производњу
ГМО и производа од ГМО - процена ризика може идентификовати ризике који захтевају
управљање. Треба да се дефинише стратегија управљања ризиком;


6) Одређивање глобалног ризика од ГМО - треба да се уради
процена глобалног ризика од ГМО, узимајући у обзир и стратегију управљања ризиком
која је предложена.





Г) Закључци о могућем утицају на животну средину при увођењу
ГМО - на основу процене ризика у пријави ће се захтевати, као помоћ при доношењу
закључака о потенцијалном утицају на животну средину при увођењу ГМО, следећи подаци:





1) у случају ГМО који нису више биљке:


- вероватноћа да ГМО упорно опстаје и постане инвазиван
у природним стаништима под условима предвиђеног увођења,


- било која селективна предност или недостатак ГМО и вероватноћа
да буде остварена под условима предвиђеног увођења; 


- могућност трансфера гена у друге врсте под условима предвиђеног
увођењем ГМО и било која селективна предност или мана која је пренета тим врстама;


- потенцијални тренутни, односно одложени еколошки утицај
директних или индиректних интеракција између ГМО са циљним организмима; 


- потенцијални тренутни, односно одложени еколошки утицај
директних или индиректних интеракција између ГМО са нециљним организмима, укључујући
утицај на нивоу популације компетитора, плена, домаћина, симбионата, предатора,
паразита и патогена;


- могући тренутни, односно одложени ефекти на људско здравље
који произлазе из потенцијалне директне и индиректне интеракције ГМО и особа које
раде са ГМО, долазе у контакт са ГМО или су у близни увођења ГМО;


- могући тренутни, односно одложени ефекти на здравље животиња
и последице по ланац исхране које произлазе из употребе ГМО и било ког изведеног
производа, ако се намерава да се користи као животињска храна;


- могући тренутни, односно одложени ефекти на биогеохемијске
процесе који произлазе од потенцијалних директних и индиректних интеракција ГМО
и циљних и нециљних организама у близни увођења ГМО;


- могући тренутни, односно одложени, директни и индиректни
утицај на животну средину специфичних техника коришћених за руковање ГМО, кад се
разликују од конвенционалних техника.


2) у случају ГМВБ:


- могућност да ГМВБ упорно опстају, више него реципијентне
или паренталне биљке у пољопривредној средини или постану инвазивније у природној
средини;


- било која селективна предност или мана својствена ГМВБ;


- могућност трансфера гена у исту или другу сексуално компатибилну
биљну врсту под условима гајења ГМВБ, и било која селективна предност или мана које
су пренете тој биљној врсти;


- могући тренутни, односно одложени, директни и индиректни
утицај на животну средину који је последица директне и индиректне интеракције између
ГМВБ и циљних организама, као што су предатори, паразити и патогени (ако је применљиво);


- могући тренутни, односно одложени, директни и индиректни
утицај на животну средину који је последица директне и индиректне интеракције између
ГМВБ а нециљних организама (такође узети у обзир организме који интерреагују са
циљним организмима), укључујући утицај нивоа популације компетитора, биљоједа, симбионата
(где је применљиво), паразита и патогена;


- могући тренутни, односно одложени ефекти на људско здравље,
који произлазе од потенцијалне директне и индиректне интеракције ГМВБ и особа које
раде са ГМВБ, долазе у контакт са ГМВБ или су у близини увођења ГМВБ;


- могући тренутни, односно одложени ефекти на здравље животиња
и последице по ланац исхране које произлазе из употребе ГМВБ, и било ког изведеног
производа ако се намерава да се користи као животињска храна;


- могући тренутни, односно одложени ефекти на биогеохемијске
процесе који су последица потенцијалних директних и индиректних интерација ГМВБ
и циљних и нециљних организама у близини увођења ГМВБ;


- могући тренутни, односно одложени, директни и индиректни
утицај на животну средину специфичних техника коришћених за менаџмент ГМВБ, кад
се разликују од конвенционалних техника.





Прилог бр. 4





Критеријуми
за примену нестандардног поступка разматрања пријаве су:


1)
таксономски статус и биологија немодификованог реципијентног организма треба да
буду познати (на пример, начин репродукције и опрашивања, способност укрштања са
сродним врстама, патогеност);


2)
треба да постоје знања о сигурности за људско здравље и околину родитељских и реципијентних
организама у средини у коју се ГМО уводи;


3)
треба да буду доступни подаци о било којој интеракцији од интереса за процену ризика,
укључујући родитељске, реципијентне и друге организме у животној средини у коју
се ГМО уводи;


4)
треба да буду доступни подаци о уграђеном генетичком материјалу, као и подаци о
конструкцији било ког векторског система, или секвенце генетичког материјала коришћеног
са преносиоцем ДНК. Тамо где генетичка модификација укључује делецију генетичког
материјала, обим делеције треба да буде познат. Подаци о генетичкој модификацији
треба да буду доступни тако да је могућа идентификација ГМО и његовог потомства;


5)
ГМО не би требало да представља додатан или повећан ризик за људско здравље и околину
у условима експерименталног увођења, у односу на ризик показан при увођењу одговарајућих
родитељских и реципијентних организама. Било која способност ширења у животној средини
и окупирања других невезаних еко-система и способности преношења генетичког материјала
на друге организме не би смела да има штетне ефекте.



