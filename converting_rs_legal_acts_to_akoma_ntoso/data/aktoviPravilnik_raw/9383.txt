


	
	Zakon



	
			На основу члана 36. став 2. и члана 38. став 5. Закона о биомедицински потпомогнутој оплодњи („Службени гласник РСˮ, бр. 40/17 и 113/17 – др. закон),
			Министар здравља доноси
			ПРАВИЛНИК
			о начину саопштавања података даваоцу о правним последицама даровања и садржају обрасца изјаве даваоца о даровању репродуктивних ћелија, односно ембриона
			"Службени гласник РС", број 27 од 12. априла 2019.
			Члан 1.
			Овим правилником прописује се начин саопштавања података којима се обезбеђује да се давалац упозна са правним последицама даривања репродуктивних ћелија, односно ембриона, као и садржај обрасца изјаве о писменом пристанку даривања репродуктивних ћелија, односно ембриона у поступку биомедицински потпомогнутог оплођења (у даљем тексту: БМПО).
			Члан 2.
			Овлашћено лице Центра за БМПО, односно Банке репродуктивних ћелија, ткива и ембриона (у даљем тексту: Банка) упознаје даваоца репродуктивних ћелија на прикладан и јасан начин, користећи изразе које су лако разумљиви, о свим битним подацима који се односе на правне последице даровања репродуктивних ћелија, на однос према зачетом, односно рођеном детету, као и на информације у вези са сврхом и временом чувања дариваних репродуктивних ћелија, у складу са законом, а уз загарантовану анонимност.
			Овлашћено лице Центра за БМПО, односно Банке доставља податке из става 1. овог члана даваоцу пре даривања репродуктивних ћелија у писменом облику. 
			Обавештење о подацима из ст. 1. и 2. овог члана дато је у Прилогу 1. који је одштампан уз овај правилник и чини његов саставни део.
			Обавештење из става 3. овог члана садржи потпис даваоца репродуктивних ћелија којим потврђују пријем Обавештења, потпис овлашћеног лица центра за БМПО, односно Банке, који саопштава информације даваоцу.
			Члан 3. 
			Образац изјаве даваоца о даровању репродуктивних ћелија у поступку БМПО садржи рубрике за упис података о:
			1) даваоцу репродуктивних ћелија, и то:
			(1) име и презиме;
			(2) јединствени матични број грађана;
			(3) датум рођења;
			(4) пол;
			(5) место пребивалишта и адреса;
			(6) држављанство;
			2) изјави о пристанку даваоца репродуктивних ћелија;
			3) називу и месту Центра за БМПО, односно Банке;
			4) датуму давања изјаве.
			Образац изјаве оба супружника, односно ванбрачна партнера о даровању ембриона у поступку БМПО садржи рубрике за упис података о:
			1) супружницима, односно ванбрачним партнерима од чијих репрудуктивних ћелија је креиран ембрион, и то:
			(1) име и презиме;
			(2) јединствени матични број грађана;
			(3) датум рођења;
			(4) пол;
			(5) место пребивалишта и адреса;
			(6) држављанство;
			2) датој изјави – изјаве оба супружника, односно ванбрачна партнера о даровању ембриона у поступку БМПО;
			3) називу и месту Центра за БМПО, односно Банке;
			4) датуму давања изјаве.
			Образац изјаве из ст. 1. и 2. овог члана садржи и потпис даваоца изјаве, потпис и факсимил надлежног специјалисте који присуствује давању изјаве даваоца о даровању репродуктивних ћелија, односно изјаве оба супружника, односно ванбрачна партнера о даровању ембриона у поступку БМПО.
			Изјаве из ст. 1. и 2. овог члана дате су на Обрасцу 1. и Обрасцу 2. који су одштампани уз овај правилник и чине његов саставни део.
			Члан 4.
			Даномступањанаснагу овог правилника престаје да важи Правилник о садржају обрасца изјаве донора о давању и коришћењу репродуктивних ћелија у поступку биомедицински потпомогнутог оплођења („Службени гласник РСˮ, број 37/13). 
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 110-00-152/2019-21
			У Београду, 25. марта 2019. године
			Министар,
			асс. др Златибор Лончар, с.р.
			Прилози
			
			Прилог 1 - Обавештење 
			о правним последицама даровања репродуктивних ћелија, односом према 
			зачетом, односно рођеном детету, као и о информацијама у вези са 
			сврхом и временом чувања дариваних репродуктивних ћелија, у складу 
			са законом
			
			
			Образац 1 - Изјава даваоца о пристанку за даровање репродуктивних 
			ћелија
			
			
			Образац 2 - Изјава давалаца супружника, односно ванбрачних партнера 
			о пристанку за даровање ембриона
	

