


	
	Zakon


	
			На основу члана 11. став 4. Закона о путевима („Службени гласник РС”, бр. 41/18 и 95/18 – др. закон),
			Министар грађевинарства, саобраћаја и инфраструктуре доноси
			ПРАВИЛНИК
			о садржини и форми извештаја о извршеној контроли и оцени стања јавних путева
			"Службени гласник РС", број 34 од 17. маја 2019.
			Члан 1.
			Овим правилником прописује се садржина и форма годишњег и петогодишњег извештаја о извршеној контроли и оцени стања јавних путева (у даљем тексту: извештај).
			Члан 2.
			Поједини изрази употребљени у овом правилнику имају следеће значење:
			1) оцена стања јавног пута је свеобухватна провера и техничка оцена стања елемената јавног пута;
			2) провера безбедности саобраћаја на путу је независна, формална и систематска провера елемената постојећег пута са аспекта безбедности саобраћаја.
			Члан 3.
			Управљач јавног пута води годишњи извештај у електронској форми са прегледним табеларним приказом, који садржи следеће податке:
			1) ознаку јавног пута;
			2) ознаку деонице;
			3) стационажу почетка и краја прегледаног одсека јавног пута;
			4) врсту коловоза;
			5) стање коловоза на свим саобраћајним површинама, паркинг просторима и аутобуским стајалиштима у путном земљишту;
			6) стање  система за одводњавање; 
			7) стање банкина, косина насипа и усека, путног земљишта;
			8) стање трупа пута (појава слегања, одрона или клизања терена);
			9) стање саобраћајне сигнализације и опреме пута;
			10) стање путних објеката (мостови, тунели, галерије, потпорни и обложни зидови);
			11) стање саобраћајних површина намењених кретању пешака и бициклиста (тротоари, пешачке стазе и бициклистичке стазе у путном земљишту);
			12) датум последње грађевинске интервенције и врсту интервенције (редовно одржавање, ургентно одржавање, рехабилитација, реконструкција);
			13) описну оцену стања елемената јавног пута из овог става: добро, средње добро, лоше, веома лоше, односно за  путне објекте: добро, прихватљиво, неповољно, лоше, веома лоше, опасно.
			Управљач општинског пута и улице поред података из става 1. овог члана у извештај уноси и податке о стању саобраћајних површина у зонама школа на општинским путевима и улицима, као и на државним путевима који се поклапају са улицама у насељима.
			Члан 4.
			Управљач држaвног пута води петогодишњи извештај о извршеној контроли и оцени стања државних путева у форми прегледног табеларног приказа са подацима из члана 3. овог правилника и списком државних путева I реда на којима је извршена провера елемената пута са аспекта безбедности саобраћаја у складу са законом. 
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-00047/2019-03
			У Београду, 10. маја 2019. године
			Министар,
			проф. др Зорана З. Михајловић, с.р.
	

