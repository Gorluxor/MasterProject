


	
	Zakon


	
			На основу члана 72. став 1. тачка 2) Закона о граничној контроли („Службени гласник РС”, број 24/18), 
			Министар унутрашњих послова доноси
			ПРАВИЛНИК
			о начину поступања граничне полиције приликом утврђивања и решавања граничног инцидента и повреде државне границе
			"Службени гласник РС", број 42 од 1. јуна 2018.
			Члан 1.
			Овим правилником прописује се начин поступања граничне полиције приликом утврђивања и решавања граничног инцидента и повреде државне границе.
			Члан 2.
			Поступак утврђивања граничног инцидента и повреде државне границе спроводи гранична полиција на начин утврђен овим правилником, уколико међународним споразумом нису одређена тела која ће утврдити гранични инцидент или повреду државне границе.  
			Члан  3.
			Поступак утврђивања граничног инцидента и повреде државне границе предузима се са циљем да се утврде околности и узроци због којих је дошло до граничног инцидента и повреде државне границе и евентуалне последице које су тиме наступиле.
			Полицијски службеници граничне полиције поступају по свим обавештењима и сазнањима која указују на то да је извршена нека од радњи која представља гранични инцидент или повреду државне границе и предузимају мере и радње потребне за обезбеђење трагова и других материјалних доказа.
			Члан 4.
			У случају граничног инцидента или повреде државне границе, гранична полиција:
			1) излази на место догађаја – граничног инцидента или повреде државне границе;
			2) обезбеђује место догађаја  граничног инцидента или повреде државне границе до доласка службеног лица надлежног органа, прегледа место догађаја ради проналажења или обезбеђења трагова и предмета који могу послужити као доказ, проналаска учиниоца, као и прикупљања обавештења у вези са догађајем;
			3) о догађају – граничном инциденту или повреди државне границе хитно извештава друге организационе јединице Министарства унутрашњих послова ради предузимања мера и радњи из њихове надлежности;
			4) предузима и друге мере и радње предвиђене Законом о граничној контроли или другим законима.
			О граничном инциденту државне границе хитно се обавештава орган државне управе надлежан за спољне послове. 
			О граничном инциденту и повреди државне границе хитно се обавештава суседни гранични орган путем контакта или заједничког контакт центра. 
			Члан 5.
			У случају граничног инцидента и повреде државне границе који су последица извршења прекршаја или кривичног дела, поступа се у складу са одредбама закона којима су уређени прекршајни или кривични поступак.
			У случају граничног инцидента и повреде државне границе, којима је причињена материјална штета, висина материјалне штете и обештећење утврђује се на начин предвиђен међународним уговором.
			Ако међународним уговором није предвиђен начин утврђивања висине материјалне штете и обештећења, документација која се односи на утврђивање материјалне штете и обештећења, доставља се дипломатским путем органу управе надлежном за спољне послове, ради регулисања обештећења.
			Члан 6.
			Даном ступања на снагу овог правилника престаје да важи Правилник о начину утврђивања повреда државне границе и граничних инцидената („Службени гласник РС”, број 120/12).
			Члан 7. 
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 01-4039/18-3
			У Београду, 29. маја 2018. године
			Министар,
			др Небојша Стефановић, с.р.
	

