


	
	Zakon


	
			На основу члана 10. став 4. Закона о Централној евиденцији стварних власника („Службени гласник РС”, број 41/18), 
			Министар привреде доноси
			ПРАВИЛНИК
			o начину и условима електронске размене података између Агенције за привредне регистре, државних органа и Народне банке Србије ради спровођења евидентирања стварних власника
			"Службени гласник РС", број 94 од 7. децембра 
			2018.
			Члан 1.
			Овим правилником ближе се прописују начин и услови електронске размене података између Агенције за привредне регистре (у даљем тексту: Агенција), државних органа и Народне банке Србије (у даљем тексту: надлежни органи), ради спровођења евидентирања стварних власника правних лица и других субјеката регистрованих у Републици Србији из члана 2. став 1. Закона о Централној евиденцији стварних власника (у даљем тексту: Регистровани субјекти).
			Члан 2.
			Електронска размена података између Агенције и надлежних органа врши се кроз протокол комуникације преко стандардних механизама веб сервиса Simple Object Access Protocol (SOAP).
			Електронска размена података између Агенције и надлежних органа може се вршити и посредством заштићеног стандардног мрежног протокола File Transfer Protocol (FTP).
			Члан 3.
			Основни формат електронске размене података је Extensible Markup Language 1.1 (XML).
			Опис метода за упис и електронску размену података преко веб сервиса, укључујући и пратеће методе приступа шифарничким подацима је у форми WSDL 2.0 стандарда. 
			Опис података који се електронски размењују путем заштићеног FTP мрежног протокола је у форми XML Schema Definition (XSD).
			Члан 4.
			Електронска размена података између Агенције и надлежних органа врши се 24 часа у току дана.
			Члан 5.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-135/2018-10
			У Београду, 3. децембра 2018. године
			Министар,
			Горан Кнежевић, с.р.
	

