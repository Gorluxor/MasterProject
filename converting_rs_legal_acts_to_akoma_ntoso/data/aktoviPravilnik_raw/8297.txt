


	
	Zakon


	
			На основу члана 8. став 7. Закона о ветеринарству („Службени гласник РС”, бр. 91/05, 30/10 и 93/12), 
			Министар пољопривреде, шумарства и водопривреде доноси
			ПРАВИЛНИК
			о условима у погледу објеката, опреме и средстава за рад, као и у погледу стручног кадра које мора да испуњава правно лице за обављање ветеринарске делатности
			"Службени гласник РС", број 23 од 23. марта 2018.
			I. УВОДНА ОДРЕДБА
			Члан 1.
			Овим правилником ближе се прописују услови у погледу објеката, просторија, опреме, средстава за рад и стручног кадра, које мора да испуњава ветеринарска амбуланта, ветеринарска станица и ветеринарска клиника за обављање ветеринарске делатности.
			II. УСЛОВИ У ПОГЛЕДУ ОБЈЕКАТА
			Члан 2.
			Објекат у којем се обавља ветеринарска делатност мора да:
			1) је изграђен од чврстог материјала који обезбеђује термоизолацију и хидроизолацију;
			2) су подови, зидови и радне површине од водоотпорног материјала који се може лако одржавати и дезинфиковати, осим просторија за смештај ветеринарских радника;
			3) има водовод, канализацију и грејање;
			4) је прикључен на електричну и телефонску мрежу, а за потребе електронске обраде података да има рачунарску опрему: рачунар, штампач и везу са интернетом;
			5) има природну и вештачку осветљеност;
			6) у свим просторијама, у зависности од намене, има обезбеђену одговарајућу температуру;
			7) има просторије које су функционално непосредно повезане;
			8) има двориште и стазе око објекта бетониране, асфалтиране или урађене од неке друге чврсте подлоге, а остале површине дворишта уређене и редовно одржаване;
			9) има сопствени улаз који је одвојен од стамбеног дела објекта;
			10)  има зидове до плафона који не могу бити мањи од 2,40 m;
			11) у радним просторијама има текућу хладну и топлу воду;
			12) има систем за одвођење отпадних вода који се улива у јавну канализацију или непропусну септичку јаму, а изузетно отпадне воде могу да се уливају у природне реципијенте уколико објекат има систем за пречишћавање отпадних вода;
			13) има у радним просторијама радне површине за рад са хемикалијама од материјала који је на њих отпоран;
			14) има на видном месту истакнуту таблу са следећим подацима (назив ветеринарске амбуланте, ветеринарске станице, односно ветеринарске клинике, радно време ветеринарске амбуланте, ветеринарске станице, односно ветеринарске клинике, број телефона дежурног ветеринара).
			III. УСЛОВИ У ПОГЛЕДУ ПРОСТОРИЈА
			1. Ветеринарска амбуланта
			Члан 3.
			Ветеринарска амбуланта мора да има следеће просторије, и то:
			1) за пријем животиња које чекају на преглед;
			2) за преглед, лечење и вештачко осемењавање животиња;
			3) за чишћење, прање и стерилизацију медицинских инструмената;
			4) за смештај и чување лекова и медицинских средстава;
			5) за пресвлачење и прање заштитне гардеробе запослених ветеринара са санитарним чвором, прибором за личну хигијену, као и орманом за одлагање прљаве заштитне гардеробе.
			Члан 4.
			Ако ветеринарска амбуланта уместо просторије за пријем животиња које чекају на преглед има простор за пријем животиња које чекају на преглед, тај простор представља саставни део просторије за преглед, лечење и вештачко осемењавање животиња.
			Члан 5.
			Просторија за преглед, лечење и вештачко осемењавање животиња треба да има површину од најмање 16 m², осим ветеринарске амбуланте за кућне љубимце чија површина просторија не може бити мања од 12 m², као и да има природну и вештачку осветљеност интензитета 500 лукса.
			Члан 6.
			Просторија за смештај и чување лекова и медицинских средстава мора да буде затамњена и опремљена полицама и орманима.
			За лекове који се морају чувати под кључем, треба обезбедити ормане са бравом.
			Члан 7.
			Ако ветеринарска амбуланта обавља послове трихинелоскопског прегледа, лабораторијска и друга специјалистичка испитивања мора да има просторију – приручну лабораторију.
			Приручна лабораторија из става 1. овог члана мора да је опремљена опремом за нешкодљиво уклањање заразног и на заразу сумњивог материјала и да има вештачко осветљење интензитета од најмање 500 лукса, а радне површине отпорне на корозију.
			Ако ветеринарска амбуланта обавља послове рендгенолошке дијагностике мора да испуњава услове из члана 13. тачка 6) подтачка (2) овог правилника.
			2. Ветеринарска станица
			Члан 8.
			Ветеринарска станица, поред просторија из члана 3. овог правилника, мора да има и следеће просторије за смештај, и то:
			1) приручне лабораторије;
			2) ветеринарских радника;
			3) болесних животиња и животиња код којих постоји сумња да су оболеле од заразних болести.
			Поред просторија из става 1. овог члана ветеринарска станица мора да има уређен и бетониран простор за прихват животиња и уређено затворено ђубриште или контејнер за отпатке.
			Члан 9.
			Просторија за смештај приручне лабораторије мора да испуњава услове из члана 7. став 2. овог правилника.
			Члан 10.
			Просторија за смештај ветеринарских радника мора бити пространа да би се сместио одговарајући број радника једне смене, а за сваког радника мора се обезбедити један гардеробни орман, један орман или део ормана под кључем за чување службене евиденције, докумената и факсимила, као и одређени број столица за запослене, писаћих столова и полица за књиге и другу документацију.
			Члан 11.
			Просторија за смештај болесних животиња и животиња код којих постоји сумња да су оболеле од заразних болести мора да буде изграђена у склопу самог објекта или уз објекат ветеринарске станице.
			Ако је просторија из става 1. овог члана у склопу самог објекта, ветеринарска станица мора да има посебан улаз.
			У просторији за смештај болесних животиња и животиња код којих постоји сумња да су оболеле од заразних болести морају бити обезбеђени услови индивидуалног смештаја животиња и мора да има опрему за исхрану и напајање животиња и опрему за чишћење и прање просторија.
			Члан 12.
			Ако ветеринарска станица обавља послове рендгенолошке дијагностике, мора да испуњава услове из члана 13. тачка 6) подтачка (2) овог правилника.
			3. Ветеринарска клиника за кућне љубимце
			Члан 13.
			Ветеринарска клиника за кућне љубимце мора да има следеће просторије, и то:
			1) за пријем кућних љубимаца и њихових власника опремљену са најмање шест места за седење;
			2) за смештај ветеринарских радника;
			3) за пресвлачење и прање заштитне гардеробе запослених ветеринара са санитарним чвором, прибором за личну хигијену, као и орманима за одлагање прљаве заштитне гардеробе;
			4) у амбулантном блоку:
			(1) просторију за преглед, лечење и вештачко осемењавање животиња,
			(2) просторију за смештај и чување лекова и медицинских средстава;
			5) у хируршком блоку:
			(1) просторију за чишћење, прање и стерилизацију инструмента и другог медицинског материјала са одговарајућом опремом за држање, прање и стерилизацију инструмената, дезинфекцију руку, гардеробним простором за смештај стерилне заштитне одеће, обуће, компреса и других медицинских средстава која се користе у хирургији,
			(2) просторију за обављање хируршких операција – операциона сала која треба да има опрему за хируршку припрему пацијента и друга средства за рад, опрему и уређаје за спречавање потхлађивања оперисаних животиња, опрему за инхалациону анестезију, УВ лампу, рефлектор – покретну лампу интензитета 550 лукса или плафонско осветљење исте јачине;
			6) у блоку клиничке дијагностике:
			(1) просторију за смештај приручне лабораторије,
			(2) кабинет рендгенолошке дијагностике са одговарајућом дијагностичком и заштитном опремом. Рендгенски апарати треба да буду смештени у засебну и заштићену просторију, која је изграђена у складу са стандардима и прописима који важе за рад са затвореним изворима јонизујућег зрачења. У случају ако се користе преносиви, високофреквентни рендгенски апарати, не морају се обезбедити посебне просторије;
			7) за стационарно лечење и држање животиња:
			(1) за смештај кућних љубимаца са најмање шест кавеза чија величина мора да одговара нормативу за одговарајућу врсту животиње,
			(2) за интензивну негу,
			(3) за припремање и чување хране.
			Просторије из става 1. тачка 4) овог правилника морају да испуњавају услове из чл. 5. и 6. овог правилника.
			4. Ветеринарска клиника за остале животиње
			Члан 14.
			Ветеринарска клиника за остале животиње мора да има следеће просторије, и то:
			1) за пријем осталих животиња и њихових власника опремљену са најмање шест места за седење;
			2) за смештај ветеринарских радника;
			3) за пресвлачење и прање заштитне гардеробе запослених ветеринара са санитарним чвором, прибором за личну хигијену, као и орманима за одлагање прљаве заштитне гардеробе;
			4) у амбулантном блоку:
			(1) просторију за преглед, лечење и вештачко осемењавање животиња,
			(2) просторију за смештај и чување лекова и медицинских средстава;
			5) у хируршком блоку:
			(1) просторију за чишћење, прање и стерилизацију инструмента и другог медицинског материјала са одговарајућом опремом за држање, прање и стерилизацију инструмената, дезинфекцију руку, гардеробним простором за смештај стерилне заштитне одеће, обуће, компреса и других медицинских средстава која се користе у хирургији,
			(2) просторију за обављање хируршких операција – операциона сала која треба да има опрему за хируршку припрему пацијента и друга средства за рад, опрему и уређаје за спречавање потхлађивања оперисаних животиња, опрему за инхалациону анестезију, УВ лампу, рефлектор – покретну лампу интензитета 550 лукса или плафонско осветљење истог интензитета, као и стојницу за фиксацију животиња и струњачу и опрему за обарање копитара и говеда;
			6) у блоку клиничке дијагностике:
			(1) просторију за смештај приручне лабораторије,
			(2) кабинет рендгенолошке дијагностике са одговарајућом дијагностичком и заштитном опремом. Рендгенски апарати треба да буду смештени у засебну и заштићену просторију, која је изграђена у складу са стандардима и прописима који важе за рад са затвореним изворима јонизујућег зрачења. У случају ако се користе преносиви, високофреквентни рендгенски апарати не морају се обезбедити посебне просторије;
			7) за стационарно лечење и држање животиња:
			(1) за смештај свиња и малих преживара са најмање шест боксева, а величина појединачног бокса мора да одговара нормативу за одговарајућу врсту животиње,
			(2) за смештај животиња са најмање три одвојена бокса, а величина појединачног бокса мора да одговара нормативу за одговарајућу врсту животиње,
			(3) за интензивну негу,
			(4) за припремање и чување хране.
			Члан 15.
			У ветеринарској клиници за кућне љубимце и ветеринарској клиници за остале животиње мора да постоји просторија за изолацију животиња оболелих од заразних болести или код којих постоји сумња да су оболеле од заразних болести и то за смештај најмање три животиње.
			Просторија за изолацију животиња мора да буде изграђена у склопу објекта или уз објекат ветеринарске клинике.
			У просторији из става 1. овог члана забрањује се међусобни контакт животиња.
			IV. УСЛОВИ У ПОГЛЕДУ ОПРЕМЕ И СРЕДСТАВА ЗА РАД
			Члан 16.
			Ветеринарска амбуланта, ветеринарска станица и ветеринарска клиника морају да имају опрему и средства за рад утврђене у Листи опреме и средстава за рад ветеринарске амбуланте, Листи опреме и средстава за рад ветеринарске амбуланте за кућне љубимце и Листи опреме и средстава за рад ветеринарске станице, ветеринарске клинике за кућне љубимце и ветеринарске клинике за остале животиње, које су одштампане уз овај правилник и чине његов саставни део.
			Члан 17.
			Ветеринарска амбуланта, ветеринарска станица и ветеринарска клиника мора да обезбеди редовно одржавање и тестирање опреме.
			Члан 18.
			Возила којима се превозе контејнери са течним азотом морају имати пртљажник, односно простор за смештај контејнера, који је потпуно одвојен од возачког простора, са уређајем за фиксацију контејнера у превозу.
			V. УСЛОВИ У ПОГЛЕДУ СТРУЧНОГ КАДРА
			Члан 19.
			Ветеринарска амбуланта може обављати ветеринарску делатност ако има у сталном радном односу запосленог најмање једног дипломираног ветеринара са лиценцом, као одговорно лице.
			Ветеринарска станица може обављати ветеринарску делатност ако има у сталном радном односу запослена најмање три дипломирана ветеринара са лиценцом, од којих је једно одговорно лице, а ако обавља послове матичења животиња најмање једног дипломираног инжењера пољопривреде сточарског смера који се бави пословима матичења животиња.
			Ветеринарска клиника може обављати ветеринарску делатност ако има у сталном радном односу запослена најмање четири дипломирана ветеринара са лиценцом, од којих је једно одговорно лице.
			Члан 20.
			Ако ветеринарска станица обавља поједине стручне послове ветеринарске инспекције, и то: ветеринарско-санитарни преглед животиња одређених за клање, меса и производа животињског порекла пре стављања у промет, мора да има у сталном радном односу најмање једног дипломираног ветеринара који је похађао посебан програм стручног оспособљавања.
			Члан 21.
			Ако ветеринарска амбуланта, ветеринарска станица и ветеринарска клиника обавља послове рендгенолошке дијагностике, мора да има у сталном радном односу најмање једног дипломираног ветеринара са завршеном специјалистичком обуком за обављање послова рендгенолошке дијагностике.
			Члан 22.
			Ако ветеринарска амбуланта, ветеринарска станица и ветеринарска клиника обавља послове трихинелоскопске дијагностике, мора да има у сталном радном односу најмање једног дипломираног ветеринара са завршеном специјалистичком обуком за обављање послова трихинелоскопске дијагностике.
			Члан 23.
			Даном ступања на снагу овог правилника престаје да важи Правилник о условима у погледу објеката, опреме и средстава за рад, као и у погледу стручног кадра које мора да испуњава правно лице за обављање ветеринарске делатности („Службени гласник РС”, број 42/06).
			Члан 24.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-34/2018-09
			У Београду, 15. марта 2018. године
			Министар,
			Бранислав Недимовић, с.р.
			Прилози
			ЛИСТА ОПРЕМЕ И СРЕДСТАВА ЗА РАД ВЕТЕРИНАРСКЕ АМБУЛАНТЕ
			1. ПРОСТОРИЈА ЗА ПРИЈЕМ ЖИВОТИЊА КОЈЕ ЧЕКАЈУ НА ПРЕГЛЕД
			1) радни сто и столица
			2) орман за одлагање и чување документације који се може закључавати
			3) орман за смештај гардеробе за сваког запосленог ветеринара
			4) три места за седење за власнике и држаоце животиња
			2. ПРОСТОРИЈА ЗА ПРЕГЛЕД, ЛЕЧЕЊЕ И ВЕШТАЧКО ОСЕМЕЊАВАЊЕ ЖИВОТИЊА
			1) бели или безбојни метални сто за преглед животиња
			2) прибор за спутавање и фиксирање животиња:
			– брунда за говеда
			– конопац за обарање говеда
			– лула за коње
			– сајла за фиксирање свиња
			3) ормарић за инструменте
			4) метални бубањ за стерилни завојни материјал
			5) бубрежњаци (два комада) 
			6) ормарић за приручне лекове и медицинска средства
			7) дигестивне сонде (два комада) 
			8) прибор за обележавање домаћих животиња
			9) прибор за узимање и паковање материјала за лабораторијска испитивања
			10) вага за мерење животиња од 0 до 50 или 100 килограма
			11) рефлектор – покретна лампа интензитета 550 лукса
			12) умиваоник или судопера са текућом топлом и хладном водом и уређај за дезинфекцију руку
			13) затворена посуда за отпатке са ножном папучицом
			14) бели мантили (два комада) 
			15) гумене чизме (два комада) 
			16) гумено црево за прање подова
			3. ПРОСТОРИЈА ЗА ЧИШЋЕЊЕ, ПРАЊЕ И СТЕРИЛИЗАЦИЈУ МЕДИЦИНСКИХ ИНСТРУМЕНАТА
			1) судопера са текућом топлом и хладном водом и уређајем за дезинфекцију руку
			2) радни бели или безбојни метални сто
			3) столица
			4) стаклени орман за инструменте
			5) стерилизатор за суву стерилизацију
			6) стерилизатор за влажну стерилизацију
			7) бели или безбојни покретни метални сто за инструменте (два комада) 
			8) затворена посуда за отпатке са ножном папучицом
			9) комплет инструмената и прибора за секцију и патоанатомску дијагностику:
			– гумене рукавице
			– месарски нож
			– равне маказе
			– маказе за црева
			– костотом
			– тестера за кости
			– длето
			– чекић
			– пластичне кесе, стаклене бочице и епрувете за узорковање патолошког материјала
			– метална касета за стерилизацију инструмената
			– теренски фрижидер
			10) опрема и инструменти за лечење говеда, свиња, оваца и коза
			– бризгалице (5, 10, 20 ccm) 
			– игле за бризгалице
			– игле за вађење крви (говеда) 
			– игле за вађење крви (свиње) 
			– уринарни катетер за домаће животиње
			– уринарни катетер за остале животиње
			– метал детектор
			– фонендоскоп – слушалице
			– сонда за домаће животиње
			– сонда за остале животиње (носна и желудачна – Нојманова и Тигесенова) 
			– термометар максимални
			– трокар за домаће животиње
			– трокар за остале животиње
			11) опрема и инструменти за лечење коња, живине, домаћих животиња и дивљачи
			– игле за вађење крви
			– уринарни катетер за коње
			12) опрема и инструменти за лечење стерилитета, породиљство и вештачко осемењавање животиња:
			(1) за виме:
			– кирета за сису
			– ланцета
			– дилататор
			(2) за вештачко осемењавање:
			– катетер за вештачко осемењавање говеда – за пајете и мини тубе
			– катетер за вештачко осемењавање крмача
			– спекулум цевасти
			– водено купатило или уређај за отапање семена за вештачко осемењавање
			– контејнери за чување дубоко замрзнутог семена
			(3) инструменти за лечење стерилитета:
			– катетер за интраутерину инфузију лекова (Гецеов и др.)
			– жанет бризгалица од 500 ccт
			– иригатор за утерус
			(4) инструменти и опрема за порођај:
			– оштре очне куке
			– тупе очне куке
			– порођајна ужад
			– лаки увађач
			– тешки увађач
			– флеса затварач за вагину
			13) хирургија
			– скалпели: трбушасти, шиљасти или са променљивим сечивом
			– хируршке, анатомске и коленасте хваталице
			– велике и мале равне и савијене форцепсе за крвне судове
			– равне и савијене хируршке маказе
			– хируршке и анатомске пинцете
			– игле за шивење
			– ресорбтивни и нересорбтивни материјали за шивење
			– „S” игла
			– мали и велики иглодржачи
			– „сера” клешта за кастрацију (два комада) 
			– емаскулатор
			– прибор за шишање односно бријање длаке
			– прибор за обраду папака и копита
			– рајсери леви и десни
			– отварачи за уста говеда и коња
			– метална тацна за инструменте
			– метална касета за стерилизацију хируршких инструмената
			– један комплет, посебно сложених и стерилно чуваних инструмената за абдоминалну хирургију, и то за лапаратомију домаћих и осталих животиња, „царски рез” домаћих и осталих животиња, овариотомију домаћих животиња и руминотомију говеда
			– отоскоп
			4. ПРОСТОРИЈА ЗА СМЕШТАЈ И ЧУВАЊЕ ЛЕКОВА И МЕДИЦИНСКИХ СРЕДСТАВА
			1) фрижидер запремине од најмање 120 литара
			2) полице и ормани за чување лекова
			ЛИСТА ОПРЕМЕ И СРЕДСТАВА ЗА РАД ВЕТЕРИНАРСКЕ АМБУЛАНТЕ ЗА КУЋНЕ ЉУБИМЦЕ
			1. ПРОСТОРИЈА ЗА ПРЕГЛЕД, ЛЕЧЕЊЕ И ВЕШТАЧКО ОСЕМЕЊАВАЊЕ ЖИВОТИЊА
			1) бели или безбојни метални сто за преглед животиња
			2) метални бубањ за стерилни завојни материјал
			3) бубрежњаци (најмање два комада) 
			4) ормарић за приручне лекове и медицинска средства
			5) прибор за обележавање домаћих животиња
			6) прибор за узимање и паковање материјала за лабораторијска испитивања
			7) вага за мерење животиња од 0 до 50 или 100 килограма
			8) рефлектор – покретна лампа интензитета 550 лукса
			9) умиваоник или судопера са текућом топлом и хладном водом и уређај за дезинфекцију руку
			10) затворена посуда за отпатке са ножном папучицом
			11) бели мантили (два комада) 
			12) гумено црево за прање подова
			2. ПРОСТОРИЈА ЗА ЧИШЋЕЊЕ, ПРАЊЕ И СТЕРИЛИЗАЦИЈУ МЕДИЦИНСКИХ ИНСТРУМЕНАТА
			1) судопера са текућом топлом и хладном водом и уређајем за дезинфекцију руку
			2) радни бели или безбојни метални сто
			3) столица
			4) стаклени орман за инструменте
			5) стерилизатор за суву стерилизацију
			6) стерилизатор за влажну стерилизацију
			7) бели или безбојни покретни метални сто за инструменте
			8) затворена посуда за отпатке са ножном папучицом
			9) комплет инструмената и прибора за секцију и патоанатомску дијагностику:
			– гумене рукавице
			– месарски нож
			– равне маказе
			– маказе за црева
			– костотом
			– тестера за кости
			– длето
			– чекић
			– пластичне кесе, стаклене бочице и епрувете за узорковање патолошког материјала
			– метална касета за стерилизацију инструмената
			– теренски фрижидер
			10) опрема и инструменти за лечење домаћих животиња
			– бризгалице (5, 10, 20 ccm)
			– игле за бризгалице
			– уринарни катетер за домаће животиње
			– фонендоскоп – слушалице
			11) хирургија
			– скалпели: трбушасти, шиљасти или са променљивим сечивом
			– хируршке, анатомске и коленасте хваталице
			– велике и мале равне и савијене форцепсе за крвне судове
			– равне и савијене хируршке маказе
			– хируршке и анатомске пинцете
			– игле за шивење
			– ресорбтивни и нересорбтивни материјали за шивење
			– мали и велики иглодржачи
			– прибор за шишање односно бријање длаке
			– метална тацна за инструменте
			– метална касета за стерилизацију хируршких инструмената
			– један комплет посебно сложених и стерилно чуваних инструмената за абдоминалну хирургију, и то за лапаратомију домаћих животиња, „царски рез” домаћих животиња, овариотомију домаћих животиња
			– отоскоп
			3. ПРОСТОРИЈА ЗА СМЕШТАЈ И ЧУВАЊЕ ЛЕКОВА И МЕДИЦИНСКИХ СРЕДСТАВА
			1) фрижидер запремине од најмање 120 литара
			2) полице и ормани за чување лекова
			ЛИСТА ОПРЕМЕ И СРЕДСТАВА ЗА РАД ВЕТЕРИНАРСКЕ СТАНИЦЕ, ВЕТЕРИНАРСКЕ КЛИНИКЕ ЗА КУЋНЕ ЉУБИМЦЕ И ВЕТЕРИНАРСКЕ КЛИНИКЕ ЗА ОСТАЛЕ ЖИВОТИЊЕ
			1. ПРОСТОРИЈА ЗА ПРЕГЛЕД, ЛЕЧЕЊЕ И ВЕШТАЧКО ОСЕМЕЊАВАЊЕ ЖИВОТИЊА
			1) бели или безбојни метални сто за преглед животиња
			2) прибор за спутавање и фиксирање животиња
			– брунда за говеда
			– конопац за обарање говеда
			– лула за коње
			– сајла за фиксирање свиња
			3) ормарић за инструменте
			4) метални бубањ за стерилни завојни материјал
			5) бубрежњаци (два комада) 
			6) ормарић за приручне лекове и медицинска средства
			7) дигестивне сонде (два комада) 
			8) прибор за обележавање домаћих и осталих животиња
			9) прибор за узимање и паковање материјала за лабораторијска испитивања
			10) вага за мерење животиња 0 до 50 или 100 килограма
			11) рефлектор – покретна лампа од 550 лукса
			12) судопера са текућом топлом и хладном водом и уређај за дезинфекцију руку
			13) затворена посуда за отпатке са ножном папучицом
			14) бели мантили (шест комада) 
			15) гумене чизме (три комада) 
			16) гумено црево за прање подова
			2. ПРОСТОРИЈА ЗА ЧИШЋЕЊЕ, ПРАЊЕ И СТЕРИЛИЗАЦИЈУ МЕДИЦИНСКИХ ИНСТРУМЕНАТА
			1) судопера са текућом топлом и хладном водом и уређајем за дезинфекцију руку
			2) радни бели или безбојни метални сто
			3) столица
			4) стаклени орман за инструменте
			5) стерилизатор за суву стерилизацију
			6) стерилизатор за влажну стерилизацију
			7) бели или безбојни покретни метални сто за инструменте (два комада) 
			8) затворена посуда за отпатке са ножном папучицом
			9) комплет инструмената и прибора за секцију и патоанатомску дијагностику:
			– гумене рукавице
			– месарски нож
			– равне маказе
			– маказе за црева
			– костотом
			– тестера за кости
			– длето
			– чекић
			– пластичне кесе, стаклене бочице и епрувете за узорковање патолошког материјала
			– метална касета за стерилизацију инструмената
			– теренски фрижидер (три комада) 
			10) опрема и инструменти за лечење говеда, свиња, оваца и коза
			– бризгалице (5, 10, 20 ccm) 
			– игле за бризгалице
			– игле за туберкулизацију
			– игле за вађење крви (говеда) 
			– игле за вађење крви (свиње) 
			– уринарни катетер за домаће животиње
			– уринарни катетер за остале животиње
			– кутиметар (три комада) 
			– метал детектор
			– фонендоскоп – слушалице (три комада) 
			– сонда за домаће животиње
			– сонда за остале животиње (носна и желудачна – Нојманова и Тигесенова) 
			– термометар максимални (три комада) 
			– трокар за домаће животиње
			– трокар за остале животиње (три комада) 
			– шприц за туберкулинизацију (три комада) 
			– тестатор за дијагностику поремећаја секреције (три комада) 
			11) опрема и инструменти за лечење коња, живине, малих животиња и дивљачи
			– игле за вађење крви
			– уринарни катетер за коње
			12) опрема и инструменти за лечење стерилитета, порођај и вештачко осемењавање животиња
			(1) за виме:
			– кирете за сису
			– ланцете
			– дилататори
			(2) за вештачко осемењавање:
			– катетери за вештачко осемењавање говеда – за пајете и мини тубе (два комада)
			– катетери за вештачко осемењавање крмача (два комада)
			– спекулум цевасти
			– водено купатило или уређај за отапање семена за вештачко осемењавање
			– контејнери за чување дубоко замрзнутог семена (два комада)
			(3) инструменти за лечење стерилитета:
			– катетер за интраутерину инфузију лекова (Гецеов и др.)
			– жанет бризгалица од 500 ccт
			– иригатор за утерус
			(4) инструменти и опрема за порођај:
			– оштре очне куке
			– тупе очне куке
			– порођајна ужад
			– лаки увађач
			– тешки увађач
			– флеса затварач за вагину
			13) хирургија
			– скалпели трбушасти, шиљасти или са променљивим сечивом
			– хируршке, анатомске и коленасте хваталице
			– велике и мале равне и савијене форцепсе за крвне судове
			– равне и савијене хируршке маказе
			– хируршке и анатомске пинцете
			– игле за шивење
			– ресорбтивни и нересорбтивни материјали за шивење
			– „S” игле (три комада) 
			– мали и велики иглодржачи
			– „сера” клешта за кастрацију (два комада) 
			– емаскулатор
			– прибор за шишање односно бријање длаке
			– прибор за обраду папака и копита
			– рајсери леви и десни
			– отварачи за уста говеда и коња
			– две металне тацне за инструменте
			– две металне касете за стерилизацију хируршких инструмената – један комплет посебно сложених и стерилно чуваних инструмената за абдоминалну хирургију, и то за лапаратомију малих и великих животиња, „царски рез” малих и великих животиња, овариотомију малих животиња и руминотомију говеда
			– отоскоп
			3. ПРИРУЧНА ЛАБОРАТОРИЈА
			1) микроскоп имерзиони са сопственим извором светла
			2) опрема за основну екто-и ендо-паразитолошку дијагностику (Петријеве шоље, епрувете, стаклене чаше, ерленмајер боце, стаклене перле, стаклени штапићи, пипете, мензура, покровна стакла, микроскопска стакла) 
			3) опрема за трихинелоскопски преглед
			4) фрижидер запремине 120 литара са комором за дубоко замрзавање
			5) лонац под притиском за нешкодљиво уништавање патолошког материјала
			6) ормарић за смештај лабораторијске опреме
			4. ПРОСТОРИЈА ЗА СМЕШТАЈ И ЧУВАЊЕ ЛЕКОВА И МЕДИЦИНСКИХ СРЕДСТАВА
			1) фрижидер запремине од најмање 120 литара
			2) полице и ормари за чување лекова
	

