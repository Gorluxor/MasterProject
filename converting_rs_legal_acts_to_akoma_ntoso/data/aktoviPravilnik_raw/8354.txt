



На основу члана 21. став 6. Закона о
заштити животиња од заразних болести које угрожавају целу земљу (“Службени лист
СФРЈ
”, бр. 43/86), председник Савезног комитета за
пољопривреду прописује





ПРАВИЛНИК

О ОБРАСЦУ УВЕРЕЊА О
ЗДРАВСТВЕНОМ СТАЊУ ЖИВОТИЊА

„Службени лист
СФРЈ”, број 39 од 24. 

јуна 1988.

Члан 1.

Уверење о здравственом стању животиња (у даљем тексту:
уверење) за копитаре, папкаре, пернату живину, куниће и рибе из узгајалишта,
пчеле, дивљач, псе и мачке издаје се на обрасцу који је одштампан уз овај
правилник и чини његов саставни део.

Обрасци уверења морају бити повезани у блокове од по 50
оригинала, а копије уверења, које остају у блоку, служе као евиденција о
издатим уверењима најмање три године од дана издавања последњег уверења у
блоку.

Блок-уверења могу штампати овлашћене организације
удруженог рада у републици, односно аутономној покрајини, које врше
дистрибуцију само на основу налога општинске ветеринарске инспекције. О
набављеним, односно издатим блоковима уверења води се евиденција.

Члан 2.

Образац уверења попуњава се читко, хемијском оловком
или мастилом.

Лице овлашћено за издавање уверења мора га својеручно
потписати.

Уз својеручни потпис лица овлашћеног за издавање
уверења мора бити читко исписано штампаним словима, или штамбиљем утиснуто име
овлашћеног лица, а потпис мора бити оверен печатом надлежног органа, односно
ветеринарске организације удруженог рада која издаје уверење.

Члан 3.

Уверење се може издати за сваку животињу посебно
(појединачно уверење) или за више животиња ако су исте врсте и припадају истом
власнику, односно држаоцу (скупно уверење).

Сисанчад копитара, говеда и бивола, паса или мачака
могу се уписати у појединачна уверења мајке.

Појединачна и скупна уверења за копитаре и папкаре
издају се само ако су животиње означене тако да се може утврдити коме
сопственику, односно кориснику припадају, при чему се користе следеће ознаке:
за копитаре – жиг на врату, буту, копиту, длакорез или детаљан опис природних
ознака; за свиње – ушна маркица са бројевима, или тетовир–бројеви на унутрашњој
страни ушне шкољке или на буту; за говеда и овце – ушне маркице са бројевима.

Члан 4.

У току године у којој је уверење издато издаје се ново
уверење:

1) ако се на основу скупног уверења издају скупна
уверења за мањи број животиња и појединачна уверења, односно ако се на основу
појединачних уверења издаје скупно уверење;

2) ако на уверењу нема места за даље продужавање
његовог важења или ако је уверење толико оштећено да је постало неупотребљиво;

3) ако је настала промена у својини, односно праву
коришћења животиња – новом сопственику, односно држаоцу животиња, пре поновног
стављања животиња у промет.

Из скупног уверења могу се отписати само животиње које
су отуђене (поклон, продаја и сл.), заклане, угинуле, убијене или нестале.

При издавању уверења на основу раније издатог уверења,
рок важења уверења се продужава од дана издавања новог уверења.

Члан 5.

Дупликат уверења издаје се ако је уверење нестало (изгубљено,
уништено и сл.).

На дупликату уверења ставља се, црвеним словима, ознака
„Дупликат”.

Члан 6.

Уверење важи 10 дана, а за пчелиње заједнице три месеца
од дана издавања, односно од дана продужавања његовог важења.

Важење уверења може се продужавати најдуже за једну
годину од дана издавања.

О издатим уверењима на основу раније прибављених
уверења и о продужавању важења уверења води се евиденција, на начин који је
прописао надлежни орган у републици, односно аутономној покрајини.

Члан 7.

Важење уверења продужава се на полеђини уверења читко,
штампаним словима или штамбиљем, где се уписују: подаци из евиденције коју води
ветеринарска организација удруженог рада као и при издавању уверења, клаузула:
„Продужава се важење уверења”, уписује датум, назив општине и место издавања,
службени печат надлежног органа, односно ветеринарске организације, потпис лица
овлашћеног за издавање уверења и његов штампани факсимил.

Ако се животиње отпремају на клање, сопственик, односно
корисник животиња, изнад овере којом се продужава важење уверења, потписује
изјаву да животиње у последње три недеље нису лечене, нити храњене храном у
којој је било лекова.

Члан 8.

Даном ступања на снагу овог правилника престаје да важи
Правилник о обрасцу уверења о здравственом стању животиња („Службени лист
СФРЈ”, број 8/78).

Члан 9.

Овај правилник ступа на снагу осмог дана од дана
објављивања у „Службеном листу СФРЈ”.



Бр.
2243/3

23. фебруара
1988. године

Београд

Председник
Савезног


комитета за
пољопривреду,

Сава Вујков,
с.р.









