



На основу члана 15. став 2. 3акона о високом образовању
(,,Службени гласник РС”, број 76/05), 

Министар просвете и спорта доноси





ПРАВИЛНИК

о провери испуњења обавеза
самосталне високошколске установе и високошколске јединице у њеном саставу у погледу
квалитета

“Службени гласник РС”,
број 112
од 15.
децембра 2006.





Члан 1.

Овим правилником уређује се провера испуњења обавеза самосталне
високошколске установе и високошколске јединице у њеном саставу (у даљем тексту:
високошколска установа) у погледу квалитета. 



Члан 2.

Проверу испуњења обавеза високошколске установе у погледу
квалитета обавља Комисија за акредитацију и проверу квалитета (у даљем тексту: Комисија),
у складу са годишњим планом послова, по посебном налогу Националног савета за високо
образовање (у даљем тексту: Национални савет), на захтев самосталне високошколске
установе или министра надлежног за послове високог образовања (у даљем тексту: министар).



Члан 3.

У поступку провере испуњења обавеза високошколске установе
у погледу квалитета на питања која нису уређена овим правилником, сходно се примењују
одредбе правилника којим се утврђују стандарди и поступак за спољашњу проверу квалитета
високошколских установа. 



Члан 4.

Провера испуњења обавеза високошколске установе у погледу
квалитета врши се непосредним увидом у рад и увидом у документа високошколске установе,
при чему се узима у обзир: испуњеност услова за издавање дозволе за рад, резултат
самовредновања и оцењивања квалитета, кадровска и техничка опремљеност, међународни
углед високошколске установе и наставног особља, оцена студената о студијским програмима,
пролазност студената на испитима, успешност дипломираних студената у запошљавању
и други релевантни подаци. 

Орган управљања високошколске установе, наставно и ненаставно
особље дужни су да сарађују са Комисијом, а посебно да омогуће Комисији увид у рад
и документа и пруже другу потребну помоћ.



Члан 5.

Провера испуњења обавеза високошколске установе у погледу
квалитета обавља се редовно, а најмање у интервалу од пет година.



Члан 6.

Комисија доставља извештај о извршеној провери испуњења
обавеза високошколске установе у погледу квалитета (у даљем тексту: извештај) Националном
савету, министру и самосталној високошколској установи у року од два месеца од извршења
непосредног увида у рад високошколске установе. 

Самостална високошколска установа може доставити Националном
савету примедбе на извештај у року од 15 дана од дана достављања извештаја.



Члан 7.

Национални савет извештај Комисије прослеђује Конференцији
универзитета и Студентској конференцији универзитета, односно Конференцији академија
струковних студија и Студентској конференцији академија струковних студија, који
у року од 30 дана могу доставити Националном савету мишљење о извештају. 



Члан 8.

Пре утврђивања оцене испуњености обавеза високошколске установе
у вези са квалитетом 

(у даљем тексту: оцена) Национални савет може наложити Комисији
да поступак провере испуњења обавеза високошколске установе у погледу квалитета
понови у целини или делимично, у року од 30 дана. 



Члан 9.

Национални савет утврђује оцену на основу извештаја Комисије
и доставља је самосталној високошколској установи и министру. 

Оцена из става 1. овог члана објављује се, у складу са актом
Националног савета.



Члан 10.

Кад Национални савет утврди да су у испуњавању обавеза високошколске
установе у погледу квалитета учињени пропусти мањег значаја, може одложити утврђивање
оцене и одредити рок за отклањање утврђених пропуста и достављање доказа о томе,
који не може бити дужи од два месеца.

По истеку рока из става 1. овог члана Национални савет утврђује
оцену.



Члан 11.

Кад Национални савет утврди да су у испуњавању обавеза високошколске
установе у погледу квалитета учињени битни пропусти, наложиће Комисији да покрене
поступак за спољашњу проверу квалитета високошколске установе.



Члан 12.

Подносиоци захтева за проверу испуњења обавеза високошколске
установе у погледу квалитета не могу поново поднети такав захтев за исту високошколску
установу у наредних годину дана.



Члан 13.

Овај
правилник ступа на снагу осмог дана од дана објављивања у „Службеном гласнику Републике
Србије”.







Број 612-00-590/2/2006-04

У Београду, 12. децембра
2006. године

Министар,

др Слободан Вуксановић, с.р.



