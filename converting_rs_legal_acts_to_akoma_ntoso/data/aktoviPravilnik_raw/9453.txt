





ПРАВИЛНИК

ЗА
ИЗВРШЕЊЕ ЗАКОНА О „ПАРТИЗАНСКОЈ СПОМЕНИЦИ 1941”

(Пречишћен
текст)

„Службени
лист ФНРЈ”, број 50 од 4. децембра 1957.





Члан
1.

Лице које сматра да
испуњава услове за добијање и ношење „Партизанске споменице 1941” (у даљем
тексту: споменица), прописане у члану 3 Закона о „Партизанској споменици 1941”,
може тражити да му се додели споменица.

Захтев за додељивање
споменице подноси се непосредно Државном секретаријату за послове народне
одбране, а војна лица га подносе преко јединице односно установе у којој су на
дужности.

Захтев се може
поднети само до 31. децембра 1957. године закључно.



Члан
2.

У захтеву за
додељивање споменице подносилац захтева је дужан изложити своје учешће у
Народноослободилачкој борби.

Уз захтев се морају
приложити изјаве бар двојице носилаца споменице о учешћу подносиоца захтева у
Народноослободилачкој борби којима је то његово учешће познато. Уз захтев се
могу приложити и други писмени докази о том учешћу, а подносилац захтева се
може позвати и на друге доказе.

После подношења
захтева подносилац је дужан попунити посебан упитник за „Партизанску споменицу
1941”.



Члан
3.

О захтеву за
додељивање споменице решење доноси Државни секретаријат за послове народне
одбране.

За споменицу која се
додељује не плаћа се накнада.



Члан
4.

Ако носилац
споменице изгуби споменицу, на његов захтев ће му се издати нова споменица.

Носилац који је
изгубио споменицу дужан је у „Службеном листу ФНРЈ” огласити споменицу
неважећом, наводећи у огласу и број изгубљене споменице.

За нову споменицу
плаћа се накнада, чији износ одређује Државни секретаријат за послове народне
одбране.



Члан
5.

Захтев за издавање
нове споменице наместо изгубљене подноси се непосредно Државном секретаријату
за послове народне одбране, а војна лица га подносе преко јединице односно
установе у којој су на дужности.

У захтеву се мора
навести број „Службеног листа ФНРЈ” у ком је објављен оглас којим је изгубљена
споменица оглашена неважећом, као и подаци о томе кад је, где и под каквим
околностима споменица изгубљена.

Уз захтев се
прилаже:

1) књижица изгубљене
споменице;

2) фотографија
подносиоца захтева, величине 4 х 6 см;

3) потврда поште
којој је уплаћен износ накнаде за нову споменицу и књижицу.

На захтеву мора бити
оверен потпис подносиоца захтева. Потпис оверава орган народног одбора општине
надлежан за оверавање потписа, а ако је подносилац војно лице – његов
претпостављени старешина.



Члан
6.

О захтеву за
издавање нове споменице наместо изгубљене решење доноси Државни секретаријат за
послове народне одбране.

Ако је издавање нове
споменице одобрено, нова споменица се може издати тек пошто прође три месеца од
дана објављивања у „Службеном листу ФНРЈ” огласа којим је изгубљена споменица
оглашена за неважећу.



Члан
7.

Споменица се носи на
средини горњег левог џепа блузе војне униформе, односно на одговарајућем месту
грађанског одела.

Носилац споменице
може само на грађанском оделу место споменице носити минијатурну значку
(розету), и то на левом реверу.



Члан
8.

Ако носилац
споменице изгуби књижицу која се издаје уз споменицу (члан 7. став 2. Закона о
„Партизанској споменици 1941”), на његов захтев ће му се издати нова књижица.

Носилац који је
изгубио књижицу дужан је то огласити на начин предвиђен у члану 4. став 2. овог
правилника.

За нову књижицу
плаћа се накнада, чији износ одређује Државни секретаријат за послове народне
одбране.



Члан
9.

Захтев за издавање
нове књижице наместо изгубљене подноси се на начин предвиђен у члану 5. став 1.
и мора садржати податке предвиђене у члану 5. став 2. овог правилника.

Уз захтев се мора
приложити фотографија носиоца споменице величине 4 х 6 см и потврда поште којој
је уплаћен износ накнаде за нову књижицу.

Потпис подносиоца
захтева мора бити оверен од стране једног од органа предвиђених у члану 5. став
4. овог правилника.



Члан
10.

Ако је књижица
дотрајала или су се измениле извесне чињенице о којима су подаци уписани у
књижици, носилац споменице може тражити да се књижица замени новом.

Захтев за издавање
нове књижице у случају из претходног става подноси се на начин предвиђен у
члану 5. став 1. и мора садржати прилоге предвиђене у члану 9. став 2, као и
саму књижицу, а потпис подносиоца захтева мора бити оверен према члану 5. став
4. овог правилника.



Члан
11.

О издавању нове
књижице на основу члана 8. или члана 10. овог правилника решење доноси Државни
секретаријат за послове народне одбране.

Ако се одобри
издавање нове књижице због тога што је ранија изгубљена (члан 8), нова књижица
се може издати тек пошто прође три месеца од дана објављивања у „Службеном
листу ФНРЈ” огласа којим је изгубљена књижица оглашена за неважећу.

Ако се одобри
издавање нове књижице због тога што је ранија дотрајала или због нових података
(члан 10), ранија књижица уништава се у Државном секретаријату за послове
народне одбране.



Члан
12.

После смрти носиоца
споменице, споменицу и књижицу задржава његова породица као успомену.



Члан
13.

Против решења
донетих на основу Закона о „Партизанској споменици 1941” и овог правилника може
се изјавити жалба Савезном извршном већу у року од 15 дана од достављања решења.

Жалба се предаје или
шаље поштом препоручено непосредно Државном секретаријату за послове народне
одбране.



Члан
14.

Овај правилник ступа
на снагу по истеку осам дана од дана објављивања у „Службеном листу ФНРЈ”.





