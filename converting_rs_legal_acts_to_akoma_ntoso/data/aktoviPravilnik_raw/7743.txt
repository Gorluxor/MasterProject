



На основу члана 29. Закона о шумама („Службени гласник СРС“, бр. 20/67 и 23/68), Републички секретаријат за привреду прописује
ПРАВИЛНИК

о 
техничким и другим условима постројења за примарну прераду дрвета коју врше 
грађани као занатску услужну делатност и о књизи услужног резања
„Службени гласник СРС”, број 38 од 20. 
септембра 1969.
Члан 1.
Постројења за примарну прераду дрвета (гатери, трачне тестере, ножеви за сечење и љуштење дрвета, стабилни циркулари и венецијанери) морају бити смештена у покривеној просторији. Уз ова постројења мора постојати ограђени простор за ускладиштење трупаца и резане грађе.
Простор за ускладиштење трупаца и резане грађе треба да буде оцедан и најмање површине за 5-дневни капацитет постројења. За ускладиштење обловине и резане грађе на простору морају постојати подлоге.
Члан 2.
Уз гатер односно трачну тестеру морају постојати најмање две тестере за уздужно и попречно кројење и прибор за механичко оштрење и разметање зуба тестере.
Лист тестере гатера, односно трачне тестере не може бити дебљи од 2,2 мм.
Члан 3.
Стабилни циркулари и венецијанери могу се користити само за производњу резаних прагова.
Члан 4.
Техничке особине постројења за примарну прераду дрвета морају бити такве да изрезана грађа на постројењу буде исте ширине и дебљине на сваком месту, осим код неокрајчене грађе која мора имати обрачунату ширину на одређеном месту. Исечени и љуштени фурнири на постројењу морају бити исте дебљине мерене на било ком месту.
Члан 5.
Сопственици постројења за услужно резање дрвета воде књигу услужног резања према обрасцу који је саставни део овог правилника.
Члан 6.
Књига услужног резања мора бити укоричена и прошивена, са нумерисаним странама.
У књигу услужног резања подаци се уносе мастилом или хемијском оловком.
Члан 7.
Ступањем на снагу овог правилника престаје да важи Правилник о посебним условима за оснивање, обнављање и проширење услужних стругара („Службени гласник НР Србије”, бр. 12/58 и 22/59).
Члан 8.
Овај правилник ступа на снагу осмог дана од дана објављивања у „Службеном гласнику СР Србије”.
Бр. 313-164/69-07
У Београду, 5. септембра 1969. године
Секретар 
Републичког секретаријата 
за привреду,
дипл. инж. 
Стојан Јарамаз





