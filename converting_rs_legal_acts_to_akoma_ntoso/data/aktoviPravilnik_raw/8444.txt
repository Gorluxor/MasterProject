


	
	Zakon


	
	На основу члана 68. став 2. Закона о здрављу биља („Службени гласник РС”, број 41/09),
	Министар пољопривреде, трговине, шумарства и водопривреде доноси
	
	ПРАВИЛНИК
	о условима и начину вршења процене ризика ради обављања фитосанитарних прегледа пошиљака биља, биљних производа и прописаних објеката са смањеном учесталошћу
	
	
	"Службени гласник РС", број 67 од 13. септембра 2011.
	
	Члан 1.
	Овим правилником прописују се услови и начин вршења процене ризика ради обављања фитосанитарних прегледа пошиљака биља, биљних производа и прописаних објеката са смањеном учесталошћу.
	Члан 2.
	Одредбе овог правилника не односе се на:
	1) биљe намењено садњи и кртолe кромпира;
	2) биље, биљне производе и прописане објекте који се увозе на основу одобрења или дозвола за увоз у складу са законом којим се уређује здравље биља;
	3) биље, биљне производе и прописане објекте за које је прописано спровођење посебних фитосанитарних прегледа или мера у складу са прописима којима се уређује здравље биља;
	4) проверу документације и идентитета приликом увоза пошиљака биља, биљних производа и прописаних објеката са Листе VБ део I и Листе VБ део II.
	Члан 3. 
	Процена ризика ради обављања фитосанитарних прегледа са смањеном учесталошћу одређеног биља, биљних производа и прописаних објеката пореклом из одређених земаља, подручја или одређених делова подручја, приликом увоза у Републику Србију, може да се врши под следећим условима:
	1) да се биље, биљни производи и прописани објекти налазе на Листи VБ део I и Листи VБ део II;
	2) да у периоду дужем од три године просечан годишњи број пошиљака одређене врсте биља, биљних производа и прописаних објеката износи најмање 200;
	3) да најмањи број пошиљака одређене врсте биља, биљних производа и прописаних објеката у последње три године износи најмање 600;
	4) да у претходне три године приликом фитосанитарног прегледа одређене врсте биља, биљних производа и прописаних објеката није утврђено присуство штетних организама са Листе IA део I, Листе IA део II, Листе IIA део I и Листе IIA део II.
	Члан 4.
	Процена ризика ради обављања фитосанитарних прегледа са смањеном учесталошћу одређеног биља, биљних производа и прописаних објеката врши се на основу података који садрже информације о пошиљци биља, биљних производа и прописаних објеката, и то: 
	
	1) опис пошиљака биља, биљних производа и прописаних објеката;
	2) порекло пошиљака биља, биљних производа и прописаних објеката;
	3) обим увоза пошиљака биља, биљних производа и прописаних објеката изражен као број пошиљака, тежина, број комада или број јединица паковања;
	4) списак штетних организама са Листе IA део I, Листе IA део II, Листе IB, Листе IIA део I, Листе IIA део II и Листе IIB који се могу пренети том пошиљком биља, биљних производа и прописаних објеката;
	5) број пошиљака биља, биљних производа и прописаних објеката задржаних због утврђеног присуства штетног организма са листи из тачке 4) овог става, као и из других разлога;
	6) процена покретљивости штетних организама у најпокретљивијем стадијуму развоја штетног организма који се може развити на биљу, биљним производима и прописаним објектима;
	7) број пошиљака биља, биљних производа и прописаних објеката за које је спроведен фитосанитарни преглед;
	8) друге информације релевантне за одређивање фитосанитарног ризика у међународном промету.
	Подаци из става 1. тач. 3), 5) и 7) овог члана прикупљају се за период од најмање три године.
	Члан 5.
	На основу процене ризика спроведене под условима и на начин прописан овим правилником одређује се ниво смањене учесталости фитосанитарних прегледа пошиљака биља, биљних производа и прописаних објеката који се изражава као најмањи проценат броја провера здравственог стања који се може обавити за одређене пошиљке биља, биљних производа и прописаних објеката приликом уношења на територију Републике Србије.
	Члан 6.
	Ради утврђивања може ли се и даље обављати фитосанитарни преглед биља, биљних производа и прописаних објеката из члана 5. овог правилника и са којом учесталошћу, врши се процена ризика под условима и на начин прописан овим правилником, као и на основу података о:
	1) укупном броју увезених пошиљака биља, биљних производа и прописаних објеката;
	2) укупном броју прегледаних пошиљака биља, биљних производа и прописаних објеката;
	3) укупном броју пресретнутих пошиљака биља, биљних производа и прописаних објеката и појединостима о пресретању штетних организама са листи из члана 4. став 1. тачка 4) овог правилника;
	4) укупном броју пресретнутих пошиљака биља, биљних производа и прописаних објеката из других разлога; 
	
	5) нотификацијама о пресретнутим пошиљкама биља, биљних производа и прописаних објеката из других земаља.
	Ако се утврди да је једна од укупног броја увезених пошиљака биља, биљних производа и прописаних објеката за које се на основу процене ризика фитосанитарни преглед врши са смањеном учесталошћу заражена било којим штетним организмом са Листе IA део I, Листе IA део II, Листе IБ, Листе IIA део I, Листе IIA део II и Листе IIБ, за то биље се више неће вршити фитосанитарни прегледи са смањеном учесталошћу.
	Члан 7.
	На основу процењеног ризика ради обављања фитосанитарних прегледа са смањеном учесталошћу пошиљака биља, биљних производа и прописаних објеката, спроведене у складу са одредбама овог правилника утврђује се списак биља, биљних производа и прописаних објеката за које се прегледи врше са смањеном учесталошћу.
	Члан 8.
	Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2012. године.
	
	Број 110-00-184/2011-09
	У Београду, 2. септембра 2011. године
	Министар,
	
	Душан Петровић, с.р.

