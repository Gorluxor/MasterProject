


	
	Zakon

	


	
	На основу члана 96. став 3. Закона о електронским комуникацијама („Службени гласник РС”, брoj 44/10) и члана 12. став 1. тачка 1) и члана 16. став 1. тачка 4. Статута Републичке агенције за електронске комуникације („Службени гласник РС”, број 59/10),
	Управни одбор Републичке агенције за електронске комуникације, на седници од 19. фебруара 2013. године, донео је
	
	ПРАВИЛНИК
	о начину коришћења радио-фреквенција по режиму општег овлашћења
	"Службени гласник РС", број 28 од 26. марта 
				2013.
	 Члан 1.
	Овим правилником ближе се уређује начин коришћења радио-фреквенција по режиму општег овлашћења, у складу са одговарајућим међународним споразумима и препорукама. 
	
	Члан 2.
	Свако лице има право на коришћење радио-фреквенција које се према плану намене користе по режиму општег овлашћења, ако постоје занемариве опасности од сметњи или се ради о усклађеним радио-фреквенцијским опсезима, а нарочито ако је то у складу са одговарајућим међународним споразумима и препорукама.
	Лице из става 1. овог члана има право на коришћење радио-фреквенција по режиму општег овлашћења на начин и под условима који су уређени у Прилогу 1 и Прилогу 2, a који су одштампани уз овај правилник и чине његов саставни део.
	Радио-фреквенције се користе по режиму општег овлашћења у складу са планом намене, односно њихово коришћење не сме да проузрокује штетне сметње било којој радио-служби нити да захтева заштиту од било које радио-службе која ради у складу са планом намене.
	Списак скраћеница коришћених у овом правилнику дат је у Прилогу 3, који је одштампан уз овај правилник и чине његов саставни део.
	Члан 3.
	Републичка агенција за електронске комуникације (у даљем тексту: Агенција) спроводи поступак евидентирања лица која имају право коришћења радио-фреквенција по режиму општег овлашћења на начин и под условима који су уређени у Прилогу 2 (у даљем тексту: ималац права). 
	
	Агенција објављује на својој интернет страници податке о евидентираним имаоцима права и друге податке од значаја за коришћење радио-фреквенција по режиму општег овлашћења. 
	
	Члан 4.
	Даном ступања на снагу овог правилника престаје да важи Правилник о врстама радио станица за које се не издаје дозвола за радио станицу („Службени гласник РС”, број 26/07).
	Члан 5. 
	Овај правилник ступа на снагу осмог дана од дана објављивања у „Службеном гласнику Републике Србије”.
	Број 1-01-3400-3/13
	У Београду, 19. фебруара 2013. године 
	Председник
	Управног одбора,
	проф. др Јован Радуновић, с.р.
	
	Листа прилога:
	
	Прилог 1 - Начин и услови 
				коришћења радио-фреквенција по режиму општег овлашћења за које 
				није потребно евидентирање лица која имају право коришћења 
				радио-фреквенција
	Прилог 2 - 
				Поступак за евидентирање лица која имају право коришћења 
				радио-фреквенција по режиму општег овлашћења и начини и 
				услови за коришћење
	Прилог 3 - Списак скраћеница коришћених у Правилнику 
				

