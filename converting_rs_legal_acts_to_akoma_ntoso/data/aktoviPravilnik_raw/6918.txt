


	
	Zakon


	
			На основу члана 38. став 2. Закона о бесплатној правној помоћи („Службени гласник РС”, број 87/18), 
			Mинистар правде доноси
			ПРАВИЛНИК
			о начину вођења евиденције органа управе јединице локалне самоуправе о захтевима за одобравање бесплатне правне помоћи и бесплатне правне подршке
			"Службени гласник РС", број 68 од 25. септембра 
			2019.
			Члан 1.
			Овим правилником прописује се начин вођења евиденције коју води орган управе јединице локалне самоуправе који одлучује о захтевима за одобравање бесплатне правне помоћи и бесплатне правне подршке (у даљем тексту: Евиденција).
			Члан 2.
			Орган управе јединице локалне самоуправе води евиденцију у електронској форми о захтевима за одобравање бесплатне правне помоћи или састављањa јавнобележничке исправе или посредовањa и решењима из чл. 4. до 7. овог правилника.
			Члан 3.
			У Евиденцију се уписују:  
			1) подаци из захтева за одобравање бесплатне правне помоћи или састављања  јавнобележничке исправе или посредовања у решавању спорова (у даљем тексту: посредовање);
			2) подаци о решењу о одобравању бесплатне правне помоћи или састављања  јавнобележничке исправе или посредовања;
			3) подаци о решењу о одбијању захтева за одобравање бесплатне правне помоћи или састављања  јавнобележничке исправе или посредовања и жалби против решења;
			4) подаци о решењу о укидању решења о одобравању бесплатне правне помоћи или састављања  јавнобележничке исправе или посредовања и жалби против решења. 
			Члан 4.
			У Евиденцију о подацима из захтева за одобравање бесплатне правне помоћи или састављања јавнобележничке исправе или посредовања уписују се: 
			1) датум и редни број подношења захтева;
			2) лично име подносиоца захтева;
			3) адреса пребивалишта, односно боравишта подносиоца захтева;
			4) број телефона подносиоца захтева (ако постоји);
			5) лично име, односно назив законског заступника;
			6) пребивалиште или боравиште, односно  седиште законског заступника;
			7) лично име пуномоћника, односно лица које је тражилац одредио да поднесе захтев;
			8) пребивалиште или боравиште, односно  седиште пуномоћника или лица које је тражилац одредио да поднесе захтев;
			9) облик бесплатне правне помоћи, односно бесплатне правне подршке, која се тражи;
			10) основ за одобравање бесплатне правне помоћи или састављања јавнобележничке исправе или посредовања (члан 4. Закона о бесплатној правној помоћи).
			Члан 5.
			У Евиденцију о подацима о решењу за одобравање бесплатне правне помоћи или састављања јавнобележничке исправе или посредовања уписују се: 
			1) број и датум доношења решења; 
			2) опис проблема због кога је одобрена бесплатна правна помоћ или састављање јавнобележничке исправе или посредовање;
			3) облик бесплатне правне помоћи. односно бесплатне правне подршке која је одобрена;
			4) лично име, односно назив пружаоца бесплатне правне помоћи или бесплатне правне подршке; 
			5) седиште пружаоца бесплатне правне помоћи, односно бесплатне правне подршке.
			Члан 6.
			У Евиденцију о подацима о решењу о одбијању захтева за одобравање бесплатне правне помоћи или  састављања јавнобележничке исправе или посредовања и жалби против решења уписују се: 
			1) датум и број доношења решења;
			2) облик бесплатне правне помоћи, односно бесплатне правне подршке, која је тражена;
			3) разлози за одбијање захтева;
			4) датум подношења жалбе против решења;
			5) одлука о жалби против решења.
			Члан 7.
			У Евиденцију о подацима о решењу о укидању решења о одобравању бесплатне правне помоћи или састављања јавнобележничке исправе или посредовања и жалби против решења уписују се: 
			1) број и датум доношења решења;
			2) облик бесплатне правне помоћи, односно бесплатне правне подршке, која је одобрена и која се укида решењем;
			3) чињенице због којих је донето решење;
			4) датум подношења жалбе против решења;
			5) одлука о жалби против решења.
			Члан 8.
			Овај правилник ступа на снагу 1. октобра 2019. године.
			Број 110-00-301/2019-05
			У Београду, 20. септембра 2019. године
			Министар,
			Нела Кубуровић, с.р.
			
	

