


На основу члана 

60. став 3. и 

члана 

62. став 1. Закона
о културним добрима („Службени гласник РС“, број 71/94), 

Министар културе доноси







ПРАВИЛНИК

о 
регистрима старих и ретких књига

„Службени гласник
РС", број 51 од 12. 

децембра 1996.



Члан 1.

Овим правилником прописују се подаци који се о старој и
реткој књизи уписују у регистар, начин на који се воде регистар и централни
регистар старих и ретких књига, документација о старој и реткој књизи која се
образује и чува уз регистар, начин на који се стара и ретка књига уписује у
регистре, као и изглед, садржина и начин стављања ознаке на стару и ретку књигу
да је под посебном заштитом.


Члан 2.

Регистар старих и ретких књига, у складу са законом,
води библиотека која обавља делатност заштите старих и ретких књига на територији
на којој се налази стара и ретка књига која се уписује у регистар.

Народна библиотека Србије у Београду, у складу са
законом, води централни регистар старих и ретких књига.


Члан 3.

Регистар старих и ретких књига (у даљем тексту:
регистар) води се у облику књиге.

Књига регистра образује се тако што се подаци о старој
и реткој књизи уписују у образац Р величине 50 35 cm, а ови обрасци се,
означеним редним бројем од 1. до 300. повезују у књигу с тврдим корицама.

На насловној страни књиге регистра уноси се назив
регистра, број књиге регистра, назив и седиште библиотеке која води регистар.

Подаци о старој и реткој књизи уписују се у регистар
руком – мастилом.

Ако се стара и ретка књига чува ван библиотеке, у
регистру се уписује место где се налази, име и адреса сопственика, односно
правног лица које користи и управља старом и ретком књигом, и правни основ по
коме држи стару и ретку књигу.

Директор библиотеке својим потписом и печатом
библиотеке оверава образовање регистра.

Уз регистар се чува и документација о набавци старе и
ретке књиге, на основу које је извршен упис у регистар.

Књига регистра се микрофилмује и копира у два примерка.


Члан 4.

Ако се у регистар упишу погрешни подаци, овлашћено лице
које води регистар прецртаће их тако да остану јасни, а затим ће изнад линије
уписати тачне податке и то оверити својим потписом и печатом библиотеке.

Брисање старе и ретке књиге из регистра врши се на тај
начин што се црвеним мастилом дијагонално прецртају сви подаци о тој књизи, а
овлашћено лице у рубрици „напомена” уписује на основу ког акта и када је
извршено брисање, и то оверава својим потписом и печатом библиотеке.

Обавештење о брисању доставља се Народној библиотеци
Србије у Београду.


Члан 5.

Централни регистар води се на обрасцу ЦР, величине 50 х
35 cm, на основу података које библиотека која води регистар старих и ретких
књига доставља Народној библиотеци Србије у Београду.

Подаци се достављају компјутерски обрађени или попуњени
писаћом машином.

Централни регистар Народна библиотека Србије води и
компјутерском обрадом података о старим и ретким књигама.


Члан 6.

Уз регистар се образује и чува следећа документација:

1) библиографски подаци о старој и реткој књизи;

2) микрофилм старе и ретке књиге;

3) фотографије или цртежи украсних детаља старе и ретке
књиге;

4) опис изведених конзерваторских или рестаураторских
радова на старој и реткој књизи

5) акт о утврђивању старе и ретке књиге;

6) белешка о исправкама података о старој и реткој
књизи;

7) подаци и документи о набавци старе и ретке књиге;

8) подаци о промени сопственика;

9) акт о брисању старе и ретке књиге из регистра и
централног регистра.

Документација о старој и реткој књизи чува се у
класеру.

Документација о свакој старој и реткој књизи одваја се
у класеру граничним картоном.

У заглављу граничног картона уписује се: редни број
регистра и централног регистра, сигнатура и инвентарски број, назив и врста
старе и ретке књиге и списак уложених докумената.


Члан 7.

Обрасци Р и ЦР одштампани су уз овај правилник и чине
његов саставни део.


Члан 8.

На корице старе и ретке књиге уписане у регистар и
централни регистар ставља се налепница светло црвене боје величине 4 х 3 цм на
којој су одштампане речи: „Ова стара и ретка књига је под посебном заштитом”.

Ако стара и ретка књига нема корице, налепница се
ставља на омот у коме се чува.


Члан 9.

Овај правилник ступа на снагу осмог дана од дана
објављивања у „Службеном гласнику Републике Србије”.






Број
110-4609/96-01

У
Београду, 5. децембра 1996. године


Министар,

др
Нада Поповић-Перишић, с.р.











