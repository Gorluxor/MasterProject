


	
	Zakon



	
			На основу члана 34. став 5. Закона о заштити земљишта („Службени гласник РС”, брoj 112/15),  
			Министар заштите животне средине доноси 
			ПРАВИЛНИК 
			о садржини и начину вођења Катастра контаминираних локација, врсти, садржини, обрасцима, начину и роковима достављања података
			"Службени гласник РС", број 58 од 16. августа 
			2019.
			Члан 1. 
			Овим правилником ближе се прописује садржина и начин вођења Катастра контаминираних локација (у даљем тексту: Катастар), као и врстa, садржинa, обрасци, начин и рокови достављања података.
			Члан 2. 
			Контаминиране локације, у смислу овог правилника, су угрожена, загађена и деградирана земљишта – локалитети на којима је потврђено присуство загађујућих, штетних и опасних материја, узроковано људском активношћу, у концентрацијама изнад ремедијационих вредности, у складу са прописом о граничним вредностима загађујућих, штетних и опасних материја у земљишту.
			Члан 3.  
			Катастар представља скуп података о угроженим, загађеним и деградираним земљиштима и он је саставни део Информационог система земљишта.
			Катастар садржи педолошке, геолошке, просторне и картографске податке, извештаје о испитивању, елаборате и друге доступне информације.
			Члан 4. 
			Катастар води Агенција за заштиту животне средине (у даљем тексту: Агенција), у складу са законом.
			Катастар се води у електронском облику. 
			Члан 5. 
			Подаци за Катастар се достављају на обрасцима 1–6, који су одштампани уз овај правилник и чине његов саставни део.
			Садржина образаца дата је према фазама истраживања локације и фазама спровођења ремедијације.
			Обрасци из става 1. овог члана су:
			1) Образац 1 – Идентификација контаминиране локације – Фаза 1;
			2) Образац 2 – Прелиминарна истраживања контаминиране локације – Фаза 2;
			3) Образац 3 – Детаљна истраживања контаминиране локације – Фаза 3;
			4) Образац 4 – Планирана ремедијација – Фаза 4;
			5) Образац 5 – Спроведена ремедијација – Фаза 5;
			6) Образац 6 – Мониторинг након спроведене ремедијације – Фаза 6.
			Обрасци из става 1. овог члана се попуњавају редом до нивоа до кога је контаминирана локација испитана и/или планирана и спроведена ремедијација. 
			Члан 6.
			Подаци за Катастар се достављају на следећи начин:
			1) један комплет образаца у папирној форми укоричен у јединствен документ, потписан од стране одговорног лица; 
			2) један комплет образаца електронски на е-mail адресу Агенције. 
			Члан 7. 
			Податке о стању и квалитету земљишта на контаминираним локацијама, као и о загађивачима, достављају у складу са Законом о заштити земљишта, државни органи, односно организације, органи аутономне покрајине, јединице локалне самоуправе и загађивачи, Агенцији најкасније до 31. марта текуће за претходну годину. 
			Организације, органи и загађивачи из става 1. овог члана, достављају и податке о стању и квалитету земљишта на контаминираним локацијама на којима је престала активност која је била узрок загађења и деградације земљишта дефинисана посебним прописом, локацијама са историјским загађењем и локацијама предузећа у стечају.
			Члан 8. 
			Овај правилник ступа на снагу осмог дана од дана објављивања у „Службеном гласнику Републике Србије”. 
			Број 110-00-00013/2019-04
			У Београду, 6. августа 2019. године
			Министар,
			Горан Триван, с.р.
			Прилози
			
			
			Образац 1 - Идентификација контаминиране локације - Фаза 1
			
			
			Образац 2 - Прелиминарно истраживање контаминиране локације - 
			Фаза 2
			
			
			Образац 3 - Детаљна истраживања контаминиране локације - Фаза 3
			
			
			Образац 4 - Планирана ремедијација - Фаза 4
			
			
			Образац 5 - Спроведена ремедијација - Фаза 5
			
			
			Образац 6 - Мониторинг након спроведене ремедијације - Фаза 6
	

