


	
	Zakon


	
			На основу члана 112. став 2. Закона о безбедности у железничком саобраћају („Службени гласник РСˮ, број 41/18),
			Вршилац дужности директора Дирекције за железнице доноси
			ПРАВИЛНИК 
			о садржини акта о одржавању подсистема туристичко-музејске железнице и начину регулисања железничког саобраћаја на тој железници
			"Службени гласник РС", број 74 од 18. октобра 
			2019.
			Члан 1. 
			Овим правилником прописује се садржина акта о одржавању подсистема туристичко-музејске железнице као и начину регулисања железничког саобраћаја на тој железници (у даљем тексту: Акт о туристичко-музејској железници).
			Члан 2. 
			Акт о туристичко-музејској железници садржи следеће делове:
			1) опис туристичко-музејске железнице;
			2) одржавање туристичко-музејске железнице;
			3) возила која саобраћају на туристичко-музејској железници;
			4) обављање превоза на туристичко-музејској железници;
			5) завршне одредбе;
			6) прилоге.
			Члан 3. 
			Опис туристичко-музејске железнице садржи:
			1) опис пруга које чине туристичко-музејску железницу (једноколосечне, двоколосечне, електрифициране, неелектрифициране, ширина колосека и др.);
			2) дужину пруга;
			3) нагибе пруга;
			4) највеће дозвољене брзине на пругама;
			5) дозвољена оптерећења по дужном метру и осовини;
			6) службена места на прузи;
			7) дужину станичних колосека, по службеним местима и збирно;
			8) путне прелазе и начин њиховог осигурања;
			9) врсте примењених пружних и станичних постројења.
			Члан 4. 
			Део Акта о туристичко-музејској железници који се односи на одржавање туристичко-музејске железнице садржи:
			1) назив организације која врши одржавање туристичко-музејске железнице;
			2) потребну стручну оспособљеност и здравствену способност запослених који учествују у одржавању туристичко-музејске железнице;
			3) референтна документа, прописе, упутства о одржавању и документацију по којима се врши одржавање туристичко-музејске железнице; 
			4) списак евиденција које се воде о одржавању туристичко-музејске железнице.
			Члан 5. 
			Део Акта о туристичко-музејској железници који се односи на возила која саобраћају на туристичко-музејској железници садржи:
			1) врсту и тип возила;
			2) серијске и индивидуалне бројеве возила;
			3) основне карактеристике возила по врстама и типовима;
			4) назив организације која врши одржавање возила;
			5) референтна документа, прописе, упутства о одржавању и документацију по којима се врши одржавање возила која саобраћају на туристичко-музејској железници.
			Члан 6. 
			Део Акта о туристичко-музејској железници који се односи на обављање превоза на туристичко-музејској железници садржи:
			1) прописе који се примењују на обављање превоза;
			2) врсте возова, највеће дозвољене дужине, масе возова и брзине возова;
			3) одредбе о увођењу возова у саобраћај и објављивању њиховог саобраћаја;
			4) просечни број возова дневно;
			5) саставе возова;
			6) одредбе о маневрисању;
			7) податке о возном особљу;
			8) упутства за обавештавање возног особља о саобраћају возова и мерама безбедности;
			9) одредбе о обезбеђењу путева вожње;
			10) начин регулисања саобраћаја возова у зависности од техничке опремљености пругe;
			11) одредбе о изузетном заустављању воза на отвореној прузи, настављању вожње и повлачењу воза са отворене пруге;
			12) начин регулисања саобраћаја у случајевима сметњи на сигнално-сигурносним уређајима и сметњи на средствима за споразумевање;
			13) одредбе о употреби запрежних и локомотива потискивалица (уколико се користе);
			14) поступке у случају несрећа и незгода;
			15) потребну стручну оспособљеност и здравствену способност запослених који учествују у обављању превоза на туристичко-музејској железници, по радним местима;
			16) упутства за подучавање лица која раде на туристичко-музејској железници у погледу Акта о туристичко-музејској железници, укључујући податке о томе ко прави план подучавања, ко обавља подучавање и која лица треба подучавати.
			Члан 7. 
			Завршне одредбе Акта о туристичко-музејској железници садрже:
			1) податке о одговорном лицу које врши надзор над спровођењем одредаба Акта о туристичко-музејској железници;
			2) поступак измене Акта о туристичко-музејској железници;
			3) датум ступања на снагу.
			Члан 8.
			Прилози Акта о туристичко-музејској железници су:
			1) скица туристичко-музејске железнице са свим пругама и службеним местима;
			2) копија употребне дозволе за туристичко-музејску железницу;
			3) копије дозвола за коришћење возила која саобраћају на туристичко-музејској железници. 
			Члан 9.
			Даном ступања на снагу овог правилника престаје да важи Правилник о садржини акта о одржавању подсистема туристичко-музејске железнице („Службени гласник РС”, број 61/16).
			Члан 10.
			Овај правилник ступа на снагу осмог дана од дана објављивања у „Службеном гласнику Републике Србијеˮ.
			Број 340-1392/2019
			У Београду, 8. октобра 2019. године 
			В.д. директора,
			Лазар Мосуровић, с.р.
	

