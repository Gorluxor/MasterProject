






На основу члана 9 став 2 Основног закона о
служби безбедност пловидбе („Службени лист СФРЈ“, бр 39/64), Савезни секретар
за саобраћај и везе прописује





ПРАВИЛНИК

	
	
	о стручном образовању и другим условима које треба да испуњавају радници 
	лучке капетаније, капетаније пристаништа и инспектори безбедности пловидбе
	
	
	
	
	„Службени лист
СФРЈ”, број 53 од 1. децембра 1965. 
	


Члан 1.


Радници
који се постављају на радна места лучког капетана, капетана пристаништа, шефа
испоставе капетаније, инспектора безбедности пловидбе у капетанији, републичком
и савезном органу надлежном за послове безбедности пловидбе, као и стручни
радници који се постављају на радна места на којима се врше наутички послови у
капетанијама и испоставама, морају имати стручно образовање и испуњавати друге
услове прописане овим правилником. 


Члан 2. 


На
радно место лучког капетана може се поставити радник који има стручно
образовање капетана дуге пловидбе и најмање четири године праксе у звању
капетана дуге пловидбе од којих најмање две године пловидбеног стажа у том
звању и две године праксе на стручним пословима у органима службе безбедности
поморске пловидбе, или стручно образовање капетана дуге пловидбе и најмање шест
година праксе у звању капетана дуге пловидбе од којих три године пловидбеног
стажа у том звању. 


Члан 3. 


На
радно место капетана пристаништа може се поставити радник који има стручно
образовање капетана унутрашње пловидбе са завршеном средњом бродарском школом
односно њој одговарајућом стручном школом и најмање пет година праксе у звању
капетана унутрашње пловидбе од којих најмање три године у својству заповедника
брода и две године праксе на стручним пословима у органима службе безбедности
унутрашње пловидбе, или стручно образовање капетана унутрашње пловидбе са
завршеном средњом бродарском школом односно њој одговарајућом стручном школом и
најмање осам година праксе у звању капетана унутрашње пловидбе од којих најмање
четири године у својству заповедника брода.


Члан 4. 


На
радно место шефа испоставе лучке катаније може се поставити радник који има
стручно образовање поручника трговачке морнарице, или завршену средњу школу и
најмање једну годину праксе на стручним пословима у органима службе безбедности
поморске пловидбе, или стручно образовање бродовође са завршеном осмогодишњом
школом и најмање једну годину праксе на стручним пословима у органима службе
безбедности поморске пловидбе. 


Члан 5. 


На
радно место шефа испоставе капетаније пристаништа може се поставити радник који
има стручно образовање капетана унутрашње пловидбе са завршеном средњом
бродарском школом односно њој одговарајућом стручном школом и најмање две
године праксе у звању капетана унутрашње пловидбе од којих најмање једну годину
у својству заповедника брода и једну годину праксе на стручним пословима у
органима службе безбедности унутрашње пловидбе, или стручно образовање капетана
унутрашње пловидбе са завршеном средњом бродарском школом односно њој
одговарајућом стручном школом и најмање четири године праксе у звању капетана
унутрашње пловидбе од којих две године у својству заповедника брода, или
стручно образовање поручника унутрашње пловидбе са завршеном средњом бродарском
школом односно њој одговарајућом школом и најмање шест година праксе у звању
поручника унутрашње пловидбе и најмање једну годину праксе на стручним пословима
у органима службе безбедности унутрашње пловидбе. 


Члан 6. 


На
радно место инспектора безбедности пловидбе у лучкој капетанији може се
поставити радник који има стручно образовање, и то: 


1)
за наутичког инспектора – стручно образовање капетана дуге пловидбе и најмање
три године праксе у звању капетана дуге пловидбе; 


2)
за бродостројарског инспектора – стручно образовање дипломираног машинског,
бродостројарског односно бродограђевинског инжењера и најмање три године праксе
у специјалности бродарства, или поморског стројара I класе и најмање три године
праксе у звању поморског стројара I класе; 


3)
за радио-инспектора – стручно образовање дипломираног инжењера телекомуникација
односно радио-инжењера и најмање три године праксе у струци, или поморског
радио-телеграфисте I класе и најмање три године праксе у звању поморског
ради-телеграфисте I класе; 


4)
за грађевинског инспектора – стручно образовање дипломираног грађевинског
односно хидрограђевинског инжењера и најмање три године праксе у струци, или
хидрограђевинског техничара и најмање осам година праксе у хидрограђевинској
струци. 


Члан 7.


На
радно место инспектора безбедности пловидбе у капетанији пристаништа може се
поставити радник који има стручно образовање, и то: 


1)
за наутичког инспектора – стручно образовање капетана унутрашње пловидбе са
завршеном средњом бродарском школом односно њој одговарајућом стручном школом и
најмање три године праксе у звању капетана унутрашње пловидбе од којих две
године у својству заповедника брода; 


2)
за бродостројарског инспектора – стручно образовање дипломираног машинског,
бродостројарског односно бродограђевинског инжењера и најмање три године праксе
у специјалности бродарства, или стројара унутрашње пловидбе I класе и најмање
три године праксе у звању стројара унутрашње пловидбе I класе од којих две
године у својству управитеља строја, или бродостројарског техничара са најмање
осам година праксе у служби строја и најмање две године праксе на стручним
пословима у органима службе безбедности унутрашње пловидбе; 


3)
за инспектора пловног пута – стручно образовање дипломираног хидрограђевинског
инжењера и најмање три године праксе на пословима саобраћајне хидротехнике, или
хидрограђевинског техничара и најмање осам година праксе на пословима
саобраћајне хидротехнике. 


Члан 8.


На
радно место инспектора безбедности пловидбе у републичком односно савезном
органу надлежном за послове безбедности пловидбе може се поставити радник који
најмање има стручно образовање и праксу прописану за инспектора безбедности
пловидбе у лучкој капетанији или капетанији пристаништа. 


Члан 9. 


На
радно место у лучкој капетанији на којем се врше наутички послови може се
поставити радник који најмање има стручно образовање поручника трговачке
морнарице. 


Члан 10. 


На
радно место у капетанији пристаништа на којем се врше наутички послови може се
поставити радник који има стручно образовање капетана унутрашње пловидбе са
завршеном средњом бродарском школом односно њој одговарајућом стручном школом и
најмање jедну годину пловидбеног стажа у своjству заповедниkа брода. 


Члан 11. 


На
радниkа kоjи се даном ступања на снагу овог правилниkа налази на неkом радном
месту из члана 1. овог правилниkа, не примењуjу се одредбе овог правилника док
се он налази на том радном месту. 


Члан 12. 


Даном
ступања на снагу овог правилника престаје да важи Правилник о стручном
образовању службеника лучке капетаније и капетаније пристаништа („Службени лист
ФНРЈ”, бр. 45/62). 


Члан 13. 


Овај
правилник ступа на снагу осмог дана од дана објављивања у „Службеном листу
СФРЈ”. 





Бр 1598


15. новембра 1965. године


Београд


Савезни секретар


за саобраћај и везе,



Милијан Неорчић, с.р.






