


	
	Zakon

	


	
				На основу члана 12. став 9. Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14, 83/15 и 108/16),
				Министар финансија доноси
				ПРАВИЛНИК
				о утврђивању превозних средстaва за сврху одређивања места промета услуга изнајмљивања тих средстава, у смислу Закона о порезу на додату вредност
				"Службени гласник РС", број 21 од 10. 
				марта 2017. године
				Члан 1.
				Овим правилником ближе се уређује шта се, у смислу члана 12. став 6. тач. 5), 6) и тачка 7) подтачка (8) Закона о порезу на додату вредност („Службени гласник РС”, бр. 84/04, 86/04 – исправка, 61/05, 61/07, 93/12, 108/13, 68/14 – др. закон, 142/14, 83/15 и 108/16 – у даљем тексту: Закон), сматра превозним средствима за сврху одређивања места промета услуга изнајмљивања тих средстава.
				Члан 2.
				Превозним средствима, у смислу члана 12. став 6. тач. 5), 6) и тачка 7) подтачка (8) Закона, сматрају се возила и друга добра намењена превозу лица или ствари, са или без мотора.
				Превозним средствима из става 1. овог члана сматрају се нарочито:
				1) друмска возила, и то: аутобус, минибус, камион, возило за комбиновани превоз лица и ствари, путнички аутомобил, мопед, мотоцикл, трицикл, четвороцикл, бицикл, камп кућица и камп приколица;
				2) приколице и полуприколице;
				3) железнички вагони;
				4) пловила, и то: брод, јахта, чамац, баржа и скела;
				5) ваздухоплови, и то: авион, хеликоптер и једрилица, укључујући параглајдер и балон;
				6) возила посебно намењена превозу болесних и повређених лица;
				7) трактори и мотокултиватори;
				8) инвалидска колица.
				Возила која нису намењена превозу лица или ствари (нпр. железничко вучно возило, брод тегљач, брод потискивач, покретни кран, виљушкар, багер, комбајн, тркачки аутомобили и др.), као и контејнери, палете и сл., не сматрају се превозним средствима из става 1. овог члана.
				Члан 3.
				Овај правилник ступа на снагу осмог дана од дана објављивања у „Службеном гласнику Републике Србије”, а примењиваће се од 1. априла 2017. године.
				Број 110-00-98/2017-04
				У Београду, 6. марта 2017. године
				Министар,
				др Душан Вујовић, с.р.
	

