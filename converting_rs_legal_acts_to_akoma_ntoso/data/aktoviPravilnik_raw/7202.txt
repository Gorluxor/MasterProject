


	
	Zakon


	
			На основу члана 18. став 3. Закона о играма на срећу („Службени гласник РС”, бр. 88/11, 93/12 – др. закон, 30/18 и 95/18),
			Министар за рад, запошљавање, борачка и социјална питања доноси
			ПРАВИЛНИК
			о расподели средстава за програме заштите и унапређења положаја лица у стању социјалне потребе
			"Службени гласник РС", број 15 од 8. марта 2019.
			Садржина Правилника
			Члан 1.
			Овим правилником ближе се уређује начин и критеријуми за расподелу средстава наменских примања буџета намењених за финансирање удружења чији је циљ унапређење социјално-економског и друштвеног положаја лица у стању социјалне потребе.
			Члан 2.
			Наменска примања буџета из члана 1. овог правилника воде се одвојено у оквиру главне књиге трезора на повезаним евиденционим контима – буџетском фонду за програме унапређења положаја лица у стању социјалне потребе, у складу са законом.
			Критеријуми и начин расподеле средстава за програме унапређења положаја лица у стању социјалне потребе
			Члан 3.
			Средства намењена за финансирање програма унапређења положаја лица у стању социјалне потребе могу се расподелити удружењима чији је циљ унапређење социјално-економског и друштвеног положаја лица у стању социјалне потребе на основу поднетих предлога пројеката по расписаном јавном позиву. 
			Расподела средстава за програме из става 1. овог члана врши се сагледавањем:
			1) нивоа побољшања, односно очувања квалитета живота појединца или породице (у даљем тексту: корисник),
			2) могућности уклањања или ублажавања ризика неповољних животних околности корисника,
			3) стварања могућности за самосталан живот,
			4) спречавања настајања и отклањања последица искључености корисника,
			5) психо-физичког развоја деце и потребе за побољшањем квалитета њиховог одрастања и социјализације, посебно деце са интелектуалним сметњама и инвалидитетом, деце без родитељског старања и деце из социјално угрожених породица, деце-жртава породичног насиља.
			Програми из става 1. овог члана могу обухватити и мере и активности које подразумевају развој постојећих и подстицај развоју нових услуга, ради унапређења социјалне заштите.
			Средствима из става 1. овог члана могу се финансирати и удружења, односно асоцијације из области социјалне заштите у циљу унапређења услова рада издавања часописа у области социјалне политике и социјалног рада и организовања стручних семинара из области социјалне, породичне и дечије заштите и заштите права најугроженијих категорија становништва, на основу исказаних потреба.
			Члан 4.
			Подносилац пројекта из члана 3. овог правилника може бити удружење:
			1) које је регистровано као удружење грађана са седиштем у Републици Србији,
			2) које је непосредно одговорно за примену и реализацију пројекта,
			3) које нема неблаговремено извршених или неизвршених раније преузетих обавеза из уговора са Министарством за рад, запошљавање, борачка и социјална питања,
			4) које има одговарајуће капацитете за спровођење предложених активности.
			Престанак важења ранијих прописа
			Члан 5.
			Даном ступања на снагу овог правилника престају да важе одредбе члана 1. које се односе на унапређење социјално-економског и друштвеног положаја лица у стању социјалне потребе и чл. 7. и 7а Правилника о расподели средстава за програме заштите и унапређења положаја особа са инвалидитетом и за финансирање установа социјалне заштите („Службени гласник РС”, бр. 109/12 и 10/18).
			Ступање на снагу
			Члан 6.
			Овај правилник ступа на снагу осмог дана од дана објављивања у „Службеном гласнику Републике Србије”.
			Број 110-00-77/2019-05
			У Београду, 1. марта 2019. године
			Министар,
			Зоран Ђорђевић, с.р.
	

