



На основу члана 24. став 3. Закона о заштити
животиња од заразних болести које угрожавају целу земљу (“Службени лист СФРЈ ”, бр.
43/86), у сагласности са председником Савезног комитета за саобраћај и везе,
председник Савезног комитета за пољопривреду прописује





ПРАВИЛНИК

О НАЧИНУ
ДЕЗИНФЕКЦИЈЕ ПРЕВОЗНИХ СРЕДСТАВА КОЈИМА СЕ ПРЕВОЗЕ ПОШИЉКЕ ЖИВОТИЊА, ПРОИЗВОДА,
СИРОВИНА И ОТПАДАКА ЖИВОТИЊСКОГ ПОРЕКЛА

„Службени лист
СФРЈ”, број 22 од 24. 

марта 1989.

I. ОСНОВНЕ ОДРЕДБЕ

Члан 1.

Овим правилником прописује се начин чишћења и
дезинфекције превозних средстава којима се превозе пошиљке животиња, производа,
сировина и отпадака животињког порекла из чл. 22. и 23. Закона о заштити
животиња од заразних болести које угрожавају целу земљу (у даљем тексту:
Закон), после истовара, а у одређеним случајевима и пре утовара пошиљки
животиња, производа, сировина и отпадака животињског порекла (у даљем тексту:
пошиљке).

Чишћење и дезинфекција превозних средстава пре утовара
пошиљки може се наредити само ако то захтевају епизоотолошки или хигијенски
разлози.

Чишћење и дезинфекција из ст. 1. и 2. овог члана врши
се под контролом надлежног ветеринарског органа у републици, односно аутономној
покрајини (у даљем тексту: надлежни орган), односно дипломираног ветеринара у
организацији удруженог рада која обавља дезинфекцију.

Члан 2.

Под превозним средствима, у смислу овог правилника,
подразумевају се сва превозна средства железничког, друмског и поморског
саобраћаја на унутрашњим пловним путевима, ваздушног саобраћаја и контејнери (у
даљем тексту: превозна средства) којима се превозе пошиљке.

Превозним средствима, у смислу става 1. овог члана, не
сматрају се: скеле, рибарски пловни објекти који се употребљавају искључиво за
рибарење и пловни објекти којима се у локалном саобраћају превозе пошиљке риба
у свежем стању или пошиљке у отвореној амбалажи намењене за непосредну
потрошњу.

Члан 3.

Под дезинфекцијом превозних средстава, у смислу овог
правилника, подразумевају се чишћење и дезинфекција самих превозних средстава,
као и прибора за везивање, чишћење, храњење, напајање и истовар животиња
(рампи), који се стално налазе у превозним средствима.

II. ОБЈЕКТИ ЗА
ЧИШЋЕЊЕ И ДЕЗИНФЕКЦИЈУ ПРЕВОЗНИХ СРЕДСТАВА

Члан 4.

Чишћење и дезинфекција железничких и друмских превозних
средстава врши се у објектима за чишћење и дезинфекцију ових превозних
средстава, а превозних средстава на унутрашњим пловним путевима, поморском или
ваздушном саобраћају – у луци или пристаништу у коме је искрцана последња
пошиљка.

Објекти за чишћење и дезинфекцију железничких превозних
средстава изграђују се у кругу теретних железничких станица или на другом
одговарајућем месту.

Објекти за чишћење и дезинфекцију друмских превозних
средстава изграђују се у оквиру ветеринарске организације удруженог рада, у
оквиру објеката за прераду животињских производа или у оквиру других
организација удруженог рада.

Објекти за чишћење и дезинфекцију који су изграђени у
оквиру извозног објекта (кланица, млекара и др.) могу се користити само за
сопствену употребу.

Члан 5.

Објекти за чишћење и дезинфекцију превозних средстава
морају да имају:

1) за дезинфекцију железничких превозних средстава –
одговарајуће колосечне капацитете за дезинфекцију железничких возила, ако се
објект налази у кругу железничке станице;

2) за дезинфекцију друмских превозних средстава –
одговарајуће приступне путеве са тврдим коловозним застором и бетонским
паркинг-простором за смештај друмских возила која се упућују на дезинфекцију;

3) бетонски или асфалтни плато (наткривен или откривен)
на коме се врши чишћење и дезинфекција превозних средстава са заштитом да се
отпадне воде не би разливале изван платоа, са затвореном канализацијом и
уређајима за одвођење отпадних вода у колектор или септичке јаме;

4) двокоморне или вишекоморне базене (јаме) или
контејнере за скупљање ђубрета из превозних средстава која се чисте, с тим да
базени морају имати поклопац који се може добро отворити и затворити, а могу се
изградити и пећи за спаљивање ђубрета;

5) стабилну или покретну дезинфекциону прскалицу са
хладном и врућом водом под притиском, потребном опремом и хемијским средствима
за дезинфекцију превозних средстава;

6) потребан прибор за чишћење превозних средстава
(лопате, метле, четке и др.), заштитну опрему, радну одећу и обућу;

7) вештачки извор светла јачине најмање 550 лукса.

Члан 6.

У местима у којима нема изграђених објеката за чишћење
и дезинфекцију железничких или друмских превозних средстава, та превозна
средства могу се чистити и дезинфиковати и на местима која одреди надлежни
ветеринарски орган, и то:

1) на местима на којима ће бити онемогућено загађивање
околине ђубретом и отпадним водама који настају приликом чишћења и дезинфекције
превозних средстава;

2) на местима на којима се могу обезбедити основни
услови за стручно обављање дезинфекције;

3) на местима која су удаљена од редовног промета људи
и животиња.

III. ЧИШЋЕЊЕ И
ДЕЗИНФЕКЦИЈА ПРЕВОЗНИХ СРЕДСТАВА ПОСЛЕ ИСТОВАРА

1. Чишћење и
дезинфекција железничких друмских превозних средстава

Члан 7.

Железничка превозна средства морају се дезинфиковати
најдоцније у року од 96 часова од часа истовара, а остала превозна средства –
по истовару пошиљака.

Надлежни орган који је вршио обавезни ветеринарски
преглед приликом истовара пошиљки из железничких превозних средстава утврдиће
одмах по истовару пошиљки да ли ће се вршити обична или појачана дезинфекција и
на железничка превозна средства залепиће листић са штампаним натписом
„ДЕЗИНФИКОВАТИ”, односно „ДЕЗИНФИКОВАТИ ПОЈАЧАНО”. У дну листића уписују се дан
и час истовара и ставља се жиг железничке станице у којој је истовар извршен.

Друмска превозна средства којима су превожене животиње
и која се враћају празна из иностранства у Југославију морају о извршеној
дезинфекцији по истовару поседовати потврду надлежног органа земље из које
долазе. Ако дезинфекција тих средстава није извршена, гранични ветеринарски
инспектор одредиће да дезинфекцију изврши на граничном прелазу за то овлашћена
ветеринарска организација удруженог рада.

Ако се друмска или железничка превозна средства шаљу на
дезинфекцију у друго место, морају се затворити и пломбирати.

Члан 8.

Чишћење железничких и друмских превозних средстава врши
се да би се из њих одстранили ђубре и органске и друге нечистоће.

Чишћење из става 1. овог члана врши се на следећи
начин:

1) површине превозних средстава и амбалажа полију се
хладном водом, а при појачаној дезинфекцији против вируса и неспорогених
узрочника натапају се врућим 2%-тним раствором каустичне соде, односно против
спорогених узрочника заразних болести – раствором хлорног креча или другог
одговарајућег хлорног препарата који садржи 5% активног хлора у раствору или
5%-тним раствором формалдехида и тако остају 15 минута. После тога се из
превозних средстава избаци ђубре, длаке, перје и други отпаци који остану после
истовара пошиљке;

2) са таванице, зидова, прибора за храњење, напајање и
везивање и друге опреме и амбалаже саструже се сва нечистоћа тако да не остану
трагови ђубрета или друге нечистоће;

3) све површине превозних средстава добро се исперу
врућом водом (температуре од 50 до 600C) под притиском,
одговарајућом прскалицом, уз истовремено рибање тих површина, с тим да се
најпре пере унутрашња страна возила, а ако је возило загађено споља – и са
спољашне стране.

При обичној дезинфекцији превозних средстава, за прање
из става 2. тачка 3. овог члана, може се употребити хладна вода, али само са
прскалицом и под притиском од најмање две атмосфере.

Члан 9.

Ђубре, нечистоћа и отпаци из железничких и друмских
превозних средстава сакупљају се у објектима за чишћење и дезинфекцију
превозних средстава и слажу у бетонске базене или контејнере. Ако се посумња на
заразну болест, ђубре се пре одлагања накваси раствором хлорног креча са
најмање 5% активног хлора или капоритом. Тако обрађено ђубре може се користити
најраније по истеку три месеца од дана кад је извршена дезинфекција.

Ђубре, нечистоћа и отпаци на местима утовара и истовара
морају се сакупљати уз бетонске базене или контејнере. Ако се сумња на заразу,
дезинфекција се врши у складу са ставом 1. овог члана.

Ако се због сумње на заразу врши појачана дезинфекција
превозних средстава, а нема пећи за спаљивање, прикупљено ђубре, нечистоћа и
отпаци морају се на бетонској, асфалтној или каменој подлози добро наквасити
раствором хлорног креча у коме има најмање 5% раствора активног хлора или
капорита, па се више пута промешају и добро сабију у бетонске јаме или пажљиво
закопају.

Ђубре сакупљено и дезинфиковано на начин из става 1.
овог члана може се користити по истеку три месеца од дана кад је извршена
дезинфекција.

Члан 10.

Дезинфекција железничких и друмских превозних средстава
може бити обична и појачана.

Дезинфекција из става 1. овог члана врши се по
завршеном чишћењу превозних средстава на начин прописан у члану 8. овог
правилника и кад се превозна средства осуше.

Члан 11.

Обична дезинфекција превозних средстава врши се тако
што се све површине железничких или друмских превозних средстава натапају
врућим раствором дезинфицијенса, температуре 50 до 60°C, тако да се на сваки
квадратни метар површине утроши најмање један литар раствора.

Раствор дезинфицијенса из става 1. овог члана може се
употребити као 2%-тни раствор каустичне соде, 2%-тни раствор формалдехида,
раствор хлорног препарата са најмање 3% активног хлора, а може се употребити и
раствор неког комерцијалног препарата за дезинфекцију, с тим да се препарат употребљава
на начин назначен у упутству произвођача и да се врста препарата мења једном
месечно.

Пола часа после завршене обичне дезинфекције, превозна
средства се оперу водом и осуше.

Члан 12.

Појачана дезинфекција врши се ако пошиљка потиче из
зараженог подручја или ако се при истовару пошиљке утврди да је пошиљка
заражена или ако постоји сумња да је заражена неком од заразних болести
животиња из члана 2. Закона.

Појачана дезинфекција железничких и друмских превозних
средстава врши се ако је пошиљка заражена или сумњива на заразу, зависно од
врсте и отпорности узрочника заразне болести.

Члан 13.

Ако се појачана дезинфекција превозних средстава врши
због неспорогеног узрочника заразних болести, све унутрашње и спољне површине
превозних средстава, после прања и сушења, натапају се раствором хлорног креча
који садржи 3% активног хлора у раствору (или одговарајућим хлорним препаратом)
или 3%-тним раствором формалдехида.

Ако се појачана дезинфекција врши због вирусних
узрочника, превозна средства се, после прања и сушења, поливају врућим 2%-тним
раствором каустичне соде.

Један час после завршене појачане дезинфекције,
превозна средства морају се опрати врућом водом и осушити.

Члан 14.

Појачана дезинфекција која се врши због спорогених
узрочника заразних болести обавља се тако што се површине превозних средстава
после прања дезинфикују раствором хлорног креча или другим одговарајућим
хлорним препаратом који садржи 5% активног хлора у раствору или 5%-тним
раствором формалдехида.

Петнаест минута после квашења, превозна средства се
механички очисте и поново се све површине наквасе истом количином и истим
дезинфицијенсом. Један час после завршене дезинфекције, превозна средства се
морају опрати врућом водом и осушити.

Члан 15.

Хлорни препарати, посебно хлорни креч, морају се чувати
на тамном месту, у добро затвореним судовима, а непосредно пре прављења
раствора морају се испитати на процент активног хлора да би се могла направити
прописана концентрација раствора.

Припрема раствора хлорних препарата мора се вршити
непосредно пре извођења дезинфекције. Хлорни препарати са мање од 15% активног
хлора не могу се употребљавати за прављење дезинфекционих раствора.

Члан 16.

Дезинфекција прибора за везивање, чишћење, храњење и
напајање животиња, прибора за чишћење превозних средстава, обора, рампи и
других предмета у железничким или друмским превозним средствима који су били у
непосредном додиру с пошиљком, врши се, зависно од врсте материјала, опаљивањем
на пламену, кувањем у води, воденој пари или прањем у дезинфекционом средству –
раствору.

Члан 17.

После дезинфекције железничких превозних средстава,
надлежни орган скида налепнице са којима су превозна средства упућена на
дезинфекцију и на то место ставља налепнице са штампаним натписом
„ДЕЗИНФИКОВАНО” или „ПОЈАЧАНО ДЕЗИНФИКОВАНО”.

На налепнице се уписује дан и место где је извршена
дезинфекција и ставља печат надлежног органа.

Дезинфикована железничка превозна средства треба
затворити и пломбирати.

2. Чишћење и
дезинфекција пловних објеката – бродова

Члан 18.

Пловни објекти – бродови (речни и поморски) чисте се и
дезинфикују на начин и средствима који су прописани за чишћење и дезинфекцију
железничких и других превозних средстава из чл. 8. до 16. овог правилника.

О извршеним дезинфекцијама, одговорно лице пловног
објекта мора да води евиденцију из члана 25. овог правилника.

Члан 19.

Код пловног објекта чисте се и дезинфикују само
унутрашње стране објекта, и то у луци, односно пристаништу у коме се изврши
последње искрцавање пошиљке из пловног објекта.

Место на коме ће се извршити дезинфекција пловног
објекта одређују лучки, односно пристанишни органи.

Ако се чишћење и дезинфекција пловног објекта не могу
извршити у луци или пристаништу из става 1. овог члана, надлежни орган може
дозволити да се чишћење и дезинфекција изврше у току путовања до следеће луке
или пристаништа.

Члан 20.

Ако је пошиљка превожена у издвојеној просторији или
простору на пловном објекту, чисте се и дезинфикују само те просторије или тај
простор.

Ако се пошиљка превози у просторији или простору
заједно са осталим пошиљкама (генерални терет, денчане пошиљке), извршиће се
чишћење и дезинфекција само оног дела те просторије или простора на коме се
налазила пошиљка, при чему се води рачуна о томе да се не причини штета терету
који се превози.

Члан 21.

Ђубре, нечистоћа и отпаци из пловног објекта који
настају после његовог чишћења и дезинфекције не смеју се бацити у отворено
море, у слободан речни ток, у луке и пристаништа, зимовнике или канале.

С ђубретом, нечистоћом и отпацима из става 1. овог
члана поступиће се на начин прописан у члану 9. овог правилника.

3. Чишћење и
дезинфекција ваздушних превозних средстава

Члан 22.

Чишћење и дезинфекција ваздушних превозних средстава
врши се на начин и средствима који су прописани у чл. 8. до 16. овог
правилника.

Изузетно од одредбе става 1. овог члана:

1) прање ваздушних превозних средстава врши се само
хладном водом, при чему се мора водити рачуна о томе да се не наквасе осетљиви
уређаји превозног средства;

2) обична дезинфекција ваздушних путничких средстава
врши се 3%-тним, а појачана 5%-тним раствором формалдехида у хладној води.

За дезинфекцију ваздушних превозних средстава не смеју
се употребљавати хлорни препарати и каустична сода.

IV. ДЕЗИНФЕКЦИЈА
ПРЕВОЗНИХ СРЕДСТАВА ПРЕ УТОВАРА

Члан 23.

Дезинфекција превозних средстава пре утовара врши се
после чишћења превозних средстава, на начин и средствима које одреди надлежни
орган у републици, односно аутономној покрајини.

V. ДЕЗИНФЕКЦИЈА
МЕСТА ЗА УТОВАР, ПРЕТОВАР И ИСТОВАР

Члан 24.

Места за утовар, претовар и истовар пошиљки морају се
после утовара, претовара или истовара темељно очистити и подвргнути обичној
дезинфекцији.

Ако постоји сумња на заразу, места за утовар, претовар
или истовар пошиљки дезинфиковаће се на начин и средствима којима се врши
појачана дезинфекција.

VI. ПОДАЦИ О
ИЗВРШЕНОЈ ДЕЗИНФЕКЦИЈИ

Члан 25.

Организације удруженог рада које врше дезинфекцију
превозних средстава морају располагати следећим подацима, и то:

1) дан, месец и година кад је дезинфекција извршена и
место извршења;

2) врста и регистарски број, односно назив превозног
средства;

3) врста извршене дезинфекције (обична или појачана) и
ко је дезинфекцију извршио;

4) средства којима је извршена дезинфекција;

5) потпис овлашћеног лица.

По извршеној дезинфекцији превозних средстава,
организација удруженог рада овлашћена за вршење дезинфекције издаје потврду у
којој се наводе подаци из става 1. тач. 1. до 5. овог члана коју оверава
надлежни орган под чијом је контролом она извршена.

VII. ЗАВРШНЕ ОДРЕДБЕ

Члан 26.

Даном ступања на снагу овог правилника престаје да важи
Правилник о начину дезинфекције превозних средстава којима се превозе пошиљке
животиња, животињских производа, животињских сировина и животињских отпадака
(„Службени лист СФРЈ”, бр. 59/77).

Члан 27.

Овај правилник ступа на снагу осмог дана од дана објављивања
у „Службеном листу СФРЈ”.





Бр.
707/1

3. фебруара 1989.
године

Београд

Председник

Савезног комитета за

пољопривреду,

Сава Вујков,
с.р.









