



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ
ВИНАРИЈЕ ЦРКВЕ СВ. СТЕФАНА У ВЕЛИКОЈ ХОЧИ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Винарија цркве св. Стефана у Великој Хочи утврђује се
за споменик културе.

Тачка 2.

Винарија цркве св. Стефана у Великој Хочи (у даљем
тексту: споменик културе) налази се на територији општине Ораховац, у Великој
Хочи, у приватној својини – власник Српска православна црква, на катастарској
парцели број 2589 К.О. Велика Хоча.

Споменик културе се налази у непосредној близини
истоимене цркве. Тачно време његовог настанка није познато, али се по видним
обновама може претпоставити значајна старост. Сматра се да је винарија
подигнута крајем ХVIII века. Зидана је од ломљеног камена у кречном малтеру, са
горњим зонама од ћерпича као последица обнове. Кров је четворосливан, покривен
каменом плочом и ћерамидом. Унутрашњост винарије решена је каскадно у три
нивоа, како због саме технологије прераде грожђа, тако и због конфигурације
терена који је у паду. Први, улазни ниво користио је за истовар грожђа, у
другом су стајале каце за муљање грожђа, а у трећем бурад за чување вина. Као
редак сачуван пример ове врсте који својом наменом сведочи о вишевековној
традицији гајења винове лозе и производње вина, посебно карактеристичној за
село у којем се налази, винарија цркве св. Стефана истовремено указује на улогу
цркве коју је имала као крупан поседник и произвођач овог важног привредно
економског артикла.

Тачка 3.

Заштићена околина културног добра обухвата следеће
катастарске парцеле: бр. 2586, 2588, 2589, 2590 и 2591 К.О. Велика Хоча, у
приватној својини и број 3688 К.О. Велика Хоча – јавни пут, у државној својини.

Тачка 4.

Утврђују се следеће мере заштите културног добра:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у културном добру;

3) забрана радова који могу угрозити статичку
безбедност културног добра;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) коришћење у туристичко-угоститељске сврхе, а
поткровља у стамбене.

Тачка 5.

Утврђују се следеће мере заштите заштићене околине
културног добра:

1) забрана градње објеката који својом архитектуром,
габаритом и висином угрожавају културно добро;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза;

4) забрана складиштења материјала и стварања депонија;

5) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних, радиоактивних.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-27

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









