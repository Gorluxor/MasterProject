





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању манастира
Ваведење Пресвете Богородице у Београду 

за споменик културе

„Службени гласник
РС”, број 115 од
27. децембра 2005.







1. Манастир Ваведење
Пресвете Богородице у Београду, са покретним стварима у њему које су од посебног
културног и историјског значаја, утврђује се за споменик културе.

2. Манастир Ваведење
Пресвете Богородице у Београду, са покретним стварима у њему које су од посебног
културног и историјског значаја (у даљем тексту: споменик културе), налази се на
територији града Београда, општина Савски венац, у Улици Василија Гаћеше број
2, у приватној својини, на катастарској парцели број 1154/1, КО Савски венац.

Споменик културе изграђен
је 1936-1937. године, као задужбина познате београдске добротворке Персиде Р. Миленковић.
У оквиру манастирског комплекса налазе се црква и конак. Аутор пројекта цркве је
архитекта Петар Поповић, један од утемељивача покрета за обнову српског националног
стила у савременом градитељству. Ваведењска црква представља комбинацију различитих
елемената и решења преузетих из српске средњовековне архитектуре 13. и 14. века.
Има основу типа уписаног крста са полигоналном централном куполом, док се између
кракова крста дижу шестостране куполе, знатно мањих димензија. Источни део цркве
завршава се пространом, изнутра полукружном, споља петостраном апсидом, из које
се улази у бочне правоугаоне просторије – проскомидију са северне стране и ђаконикон
са јужне стране. На западном делу налази се припрата са хором. Храм има три портала,
од којих је западни најмонументалнији, са широким прилазним степеништем са полустубовима.
Фасаде су оживљене већим бројем прозора. Олтарска преграда је зидана, поједностављеног
и сажетог облика, са уобичајеним распоредом икона. Зидне слике изведене у техници
ал секо, настале 1973-1985. године, дело су академског сликара Душана Михаиловића.

Споменик културе представља
један од најзначајнијих остварења обновљеног националног стила у српској уметности,
настао под утицајем богатог средњовековног наслеђа. 

3. Заштићена околина
споменика културе обухвата катастарску парцелу број 1154/1, КО Савски венац, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада и ентеријера;

3) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) обнова дотрајалих
и оштећених делова уличне ограде према постојећим елементима;

3) урбанистичко и хортикултурно
опремање, уређење, одржавање и коришћење порте као јавног простора. 

6. Списак покретних добара
од посебног културног и историјског значаја која се налазе у манастиру Ваведење
Пресвете Богородице у Београду, чини саставни део ове одлуке и чува се у манастиру
Ваведење Пресвете Богородице у Београду.

7. Ову одлуку објавити
у „Службеном гласнику Републике Србије”.





05
број 633-8007/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



