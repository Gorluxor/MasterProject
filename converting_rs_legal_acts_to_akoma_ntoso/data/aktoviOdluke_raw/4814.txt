



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ
ВЛАДИСЛАВА ЋЕРТИЋА У КУСАТКУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа Владислава Ћертића у Кусатку утврђује се за
споменик културе.

Тачка 2.

Кућа Владислава Ћертића у Кусатку (у даљем тексту:
споменик културе) налази се на територији општине Смедеревска Паланка, у
Кусатку, у приватној својини, на катастарској парцели број 5971 К.О. Кусадак.

Споменик културе је настао половином ХIХ века као
приземна кућа са доксатом, четворосливног крова покривеног ћерамидом. Грађена
је у бондруку са испуном од чатме. Четвороделног је просторног плана оствареног
поделом готово квадратне основе на два једнака дела од којих један заузима
„кућа” скраћена за ширину трема а други, две собе. Чистом архитектонском формом
и конструкцијом, складном пропорцијом и лепом обрадом детаља столарије,
довратника, стубова трема и прозора с дрвеним решеткама она представља
репрезентативан пример шумадијске куће моравског типа из половине ХIХ века.

Тачка 3.

Заштићена околина споменика културе обухвата
катастарску парцелу број 5971 К.О. Кусадак, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање конструктивностатичког
система, кровног покривача, свих фасада, ентеријера и исправности инсталција у
споменику културе;

3) забрана радова који могу угрозити статичку
безбедност споменика културе;

4) коришћење у стамбене сврхе;

5) забрана складиштења веће количине запаљивог
материјала (дрво, угаљ, слама и сл.), осим у мањим количинама у посебно
осигураној просторији.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) забрана складиштеља материјала и стварања депонија;

4) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-5

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









