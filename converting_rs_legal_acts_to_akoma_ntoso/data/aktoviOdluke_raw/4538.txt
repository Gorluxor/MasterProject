



На основу члана 11. став 2. Закона о
средњој школи („Службени гласник РС“, број 50/92),

Влада Републике Србије донела је



ОДЛУКУ

О ОСНИВАЊУ
ЗУБОТЕХНИЧКЕ ШКОЛЕ У БЕОГРАДУ 

"Службени 
гласник РС", број 19 од 5. 

јуна 1995. 

Члан 1.

Оснива се Зуботехничка школа у Београду, као стручна
школа за обављање делатности у области средњег образовања и васпитања. 

Члан 2. 

Школа ће пословати под називом: Зуботехничка школа, са
потпуном одговорношћу. 

Седиште Зуботехничке школе (у даљем тексту: Школа) је у
Београду, Фабрисова број 10. 

Члан 3. 

На оснивање, организацију и рад Школе примењују се
прописи о јавним службама и средњој школи. 

Члан 4. 

Средства за оснивање и почетак рада Школе чини део
имовине и средстава Медицинске школе у Београду, са билансним стањем на дан 31.
маја 1995. године. 

Члан 5. 

Средства за обављање делатности Школе обезбеђују се у
складу са законом. 

Члан 6. 

Школа ће остваривати наставне планове и програме од I
до IV разреда у подручју рада здравство и социјална заштита за образовне
профиле зубни техничар и стоматолошка сестра – техничар, почев од школске
1995/96. године. 

Члан 7. 

Наставни план и програм остварује се на српском језику.


Члан 8. 

Ученици који су започели школовање у Медицинској школи
у Београду за образовне профиле зубни техничар и стоматолошка сестра – техничар
настављају образовање у Зуботехничкој школи по наставним плановима и програмима
по којима су започели образовање, у складу са законом. 

Члан 9. 

До конституисања школског одбора Влада Републике Србије
образује привремени школски одбор, који има председника и девет чланова. 

Члан 10. 

Привремени школски одбор: 

1) донеће статут Школе до 15. јуна 1995. године; 

2) донеће годишњи програм рада Школе; 

3) расписаће конкурс за избор наставника и стручних
сарадника и даће мишљење о њиховом избору; 

4) обављаће друге послове из надлежности школског
одбора утврђене законом. 

Привремени школски одбор престаје са радом када оснивач
именује школски одбор у складу са законом. 

Члан 11. 

До именовања директора Школе његове послове ће обављати
и вршити његова овлашћења вршилац дужности директора Школе кога ће именовати
министар просвете. 

Члан 12. 

Општи акти Школе донеће се у року од 30 дана од дана
доношења статута Школе. 

Члан 13. 

Ова одлука ступа на снагу осмог дана од дана
објављивања у „Службеном гласнику Републике Србије". 



05
број 611-1571/95

У
Београду, 25. маја 1995. године

Влада
Републике Србије

Потпредседник,

проф
др Ратко Марковић, с.р.







