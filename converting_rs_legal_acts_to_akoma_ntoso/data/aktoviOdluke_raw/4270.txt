


	
	Zakon


				На основу члана 46. став 1. Закона о планирању и изградњи („Службени гласник РС”, бр. 72/09, 81/09 – исправка и 64/10 – УС) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
				 
				Влада доноси
				
	ОДЛУКУ  
				о изради измена и допуна Просторног плана подручја инфраструктурног коридора аутопута Е-75, деоница Београд–Ниш
	
	"Службени гласник РС", број 102 од 
	30. децембра 2010.
	
				1. Приступа се изради измена и допуна Просторног плана подручја инфраструктурног коридора аутопута Е-75, деоница Београд–Ниш („Службени гласник РС”, број 69/03). 
				 
				2. Циљеви измена и допуна Просторног плана подручја инфраструктурног коридора аутопута Е-75, деоница Београд–Ниш (у даљем тексту: Просторни план) су усклађивање Просторног плана са Законом о планирању и изградњи; преиспитивање спровођења Просторног плана; преиспитивање приоритета у спровођењу Просторног плана; преиспитивање локација и функција пратећих садржаја аутопута (функционални објекти и садржаји – базе за одржавање пута, пратећи садржаји за кориснике пута – одморишта и паркиралишта, бензинске станице, мотели и др.); преиспитивање локација и функција чворишта, укрштања, као и преиспитивање односа са другим инфраструктурним системима; преиспитивање планских решења у зависности од система наплате путарине.
				3. Измене и допуне Просторног плана обухватају део територије града Београда, и то делове катастарских општина Зуце, Бели Поток, Кумодраж, Калуђерица, Мали Мокри Луг, Велики Мокри Луг, Нови Београд, Земун, Сурчин, Добановци, Батајница, Јаково, Остружница, Железник, Кнежевац, Ресник, Раковица, Лештане, Болеч, Ритопек и Винча, које се налазе на подручју Генералног плана Београда; градска општина Гроцка, и то целе катастарске општине Врчин, Заклопача, Гроцка, Бегаљица, Дражањ, Умчари и Живковац; градска општина Сопот, и то целе катастарске општине Мала Иванча, Поповић, Мали Пожаревац и Ђуринци; градска општина Младеновац, и то целе катастарске општине Сенаја и Шепшин; град Смедерево, и то целе катастарске општине Мало Орашје, Водањ, Друговац 1, Друговац 2, Биновац, Ландол, Колари, Суводол, Луњевац, Врбовац, Раља, Михајловац, Добри До, Враново, Мала Крсна, Скобаљ, Осипаоница, Лугавчина и Сараорци; општина Смедеревска Паланка, и то целу катастарску општину Голобок; општина Велика Плана, и то целе катастарске општине Лозовик, Милошевац, Крњево, Велико Орашје, Велика Плана 1, Велика Плана 2, Старо Село, Ново Село 1 и Марковац; општина Лапово, и то целу катастарску општину Лапово; општине Баточина, и то целе катастарске општине Баточина (село), Баточина (варош) и Брзан; општина Свилајнац, и то целе катастарске општине Радошин и Војска; град Јагодина, и то целе катастарске општине Милошево, Багрдан (село), Багрдан (варош), Рајкинац, Дубока, Ланиште, Кочино Село, Рибаре, Ракитово, Јагодина, Кончарево и Мајур; општина Ћуприја, и то целе катастарске општине Мијатовац, Супска, Иванковац, Остриковац, Ћуприја (град) и Ћуприја (ван града); општина Параћин, и то целе катастарске општине Параћин град, Параћин (ван вароши), Главица, Давидовац, Текија, Мириловац, Стрижа, Лебина, Горње Видово 2, Ратаре, Крежбинац, Сикирица и Дреновац; општина Ћићевац, и то целе катастарске општине Појате, Ћићевац (град), Ћићевац и Плочник; општина Ражањ, и то целе катастарске општине Витошевац, Претрковац, Брачин, Шетка, Мађере, Ражањ, Варош, Чубура, Послон, Липовац, Рујиште и Прасковче; општина Алексинац, и то целе катастарске општине Јасење, Делиград, Вукашиновац, Брадарац, Рутевац, Суботинац, Ћићина, Краљево, Вакуп, Бобовиште, Алексинац (варош), Алексинац (ван вароши), Глоговица, Житковац, Прћиловица, Моравац, Алексиначки Бујмир, Добрујевац, Катун, Нозрина, Моравски Бујмир, Тешица и Дражевац; и град Ниш, и то део катастарске општине Трупале која се налази на подручју Генералног плана Ниша и целе катастарске општине Доња Трнава, Горња Трнава, Доња Топоница, Берчинац, Горња Топоница, Вртиште, и Мезграја.
				4. Концепција измена и допуна Просторног плана биће заснована на планској, студијској, техничкој и другој документацији, резултатима досадашњих истраживања, важећим документима у Републици Србији, као и на досадашњем спровођењу Просторног плана.
				5. Носилац израде измена и допуна Просторног плана је Републичка агенција за просторно планирање.
				6. Министарства, посебне организације, јавна предузећа и установе надлежне за послове који су од значаја за измене и допуне Просторног плана, доставиће у року од 15 дана од дана ступања на снагу ове одлуке, без накнаде, све расположиве податке и документацију из делокруга свог рада носиоцу израде измена и допуна Просторног плана.
				7. Рок за израду измењеног и допуњеног Просторног плана је шест месеци од дана ступања на снагу ове одлуке.
				8. Средства за израду измена и допуна Просторног плана обезбеђују ЈП „Путеви Србије”. 
				 
				9. Предлог акта којим се утврђују измене и допуне Просторног плана биће изложен на јавни увид у трајању од 30 дана у зградама скупштина јединица локалних самоуправа из тачке 3. ове одлуке.
				10. Ова одлука ступа на снагу осмог дана од дана објављивања у „Службеном гласнику Републике Србије”.
	
				05 број 350-9671/2010 
				 
				У Београду, 29. децембра 2010. године 
				 
				
				Влада  
				Први потпредседник Владе –заменик председника Владе,
				
				Ивица Дачић,  
				с.р.
	
