



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ СРПСКЕ
ПРАВОСЛАВНЕ ЦРКВЕ ПРЕОБРАЖЕЊА ГОСПОДЊЕГ У ЕЛЕМИРУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Српска православна црква Преображења Господњег у
Елемиру, са покретним стварима у њој које су од културног и историјског
значаја, утврђује се за споменик културе.

Тачка 2.

Српска православна црква Преображења Господњег у Елемиру,
са покретним стварима у њој које су од културног и историјског значаја (у даљем
тексту: споменик културе), налази се на територији општине Зрењанин, у Елемиру,
у улици Жарка Зрењанина број 32, у приватној својини – власник Српска
православна црква, на катастарској парцели број 209 КО Елемир.

Споменик културе је саграђен 1806. године, о чему
сведочи запис на олтарској апсиди, изнад прозора. Према црквеним књигама из
1763. године на том месту је постојао старији храм. Данашња црква припада типу
монументалних класицистичких грађевина које су подизане почетком 19. века у
Војводини, као једнобродне са петостраном апсидом и звоником на западном
прочељу. Конструктивни склоп чине масивни ободни зидови и полукружни луци који
носе полуобличасте сводове. Западну фасаду украшава плитки ризалит са портиком
од удвојених пиластара надвишених тимпаноном. Испод архитрава је фриз метопа и
триглифа. На бочним фасадама су дубоке нише надвишене касетираним луком и
раздвојене пиластрима. Унутрашњост цркве је луковима подељена на четири
травеја, солеју и олтарски простор. Лукови не прелазе у пиластре него се
ослањају на архитраве и конзоле. Богато изрезбарену иконостасну преграду
осликао је Никола Алексић 1847. године.

Својом монументалношћу, конструктивним решењима,
пропорцијским односима и чистотом стила споменик културе представља значајно и
веома успело архитектонско остварење.

Тачка 3.

Заштићену околину споменика културе сачињава
катастарска парцела број 209 КО Елемир, у приватној својини – власник Српска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и оджавање конструктивно-
статичког система, кровног покривача, свих фасада, ентеријера и исправности
инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза.

Тачка 5.

Утврђују се следеће мере заштите заштићене околине
споменика културе:

1) забрана изградње нових објеката који својом
архитектуром, габаритом и висином угрожавају споменик културе;

2) забрана изградње нових објеката који нису у функцији
споменика културе;

3) сви земљани радови на изградњи инфраструктуре
дозвољавају се само уз претходно обезбеђење заштитних археолошких ископавања и
адекватне презентације налаза;

4) забрана складиштења штетних материјала и стварања
депонија;

5) хортикултурно уређење порте.

Тачка 6.

Списак покретних добара од културног и историјског
значаја која се налазе у Српској православној цркви Преображења Господњег у
Елемиру чини саставни део ове одлуке и чува се у Српској православној цркви
Преображења Господњег у Елемиру.

Тачка 7.

Ову одлуку објавити у „Службеном гласнику Републике
Србије”.









05 број 633-4702/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



