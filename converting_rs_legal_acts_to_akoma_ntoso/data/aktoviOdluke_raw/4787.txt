



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ ДВЕ
ВОЈНОГРАНИЧАРСКЕ ЗГРАДЕ КОД ЖАБЉА ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Две војнограничарске зграде код Жабља утврђују се за
споменик културе.

Тачка 2.

Две војнограничарске зграде код Жабља (у даљем тексту:
споменик културе) налазе се на територији општине Жабаљ, на обали Тисе, на
катастарској парцели број 10584 К.О. Жабаљ у друштвеној својини, и на
катастарској парцели број 10585/1 К.О. Жабаљ, у приватној својини.

Саграђене у периоду постојања Тителског шајкашког
батаљона (1763-1873), највероватније крајем ХVIII века, за смештај истурених
делова Шајкашког штаба, ове војнограничарске зграде поред историјског значаја,
вредне су и по својим архитектонским одликама карактеристичним за
војнограничарски период.

Тачка 3.

Заштићена околина споменика културе обухвата
катастарске парцеле број 10584 К.О. Жабаљ, у друштвеној својини, и број 10585/2
К.О. Жабаљ у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) инсталирање громобранске инсталације и уређаја за
заштиту од пожара;

5) реконструисање електричних инсталација;

6) забрана држања запаљивог материјала.

Тачка 5.

Утврђују се следеће мере заштите заштићене околине
споменика културе:

1) забрана градње објеката трајног или привременог
карактера;

2) изградња инфраструктуре дозвољена је само уз претходно
обезбеђење заштитних археолошких ископавања и адекватне презентације налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза;

4) забрана складиштења материјала и стварања депонија;

5) уклањање грађевинске депоније.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-34

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









