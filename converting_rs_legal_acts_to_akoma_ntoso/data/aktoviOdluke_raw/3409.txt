


	
	Zakon


	
		Редакцијски пречишћен текст
	
	
	На основу члана 26. став 3. Закона о рачуноводству („Службени гласник РС”, број 62/13) и члана 18. став 1. тачка 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
	
	Гувернер Народне банке Србије доноси
	
	ОДЛУКУ
	о садржају и форми образаца финансијских извештаја за даваоце финансијског лизинга
	"Службени 
	гласник РС", бр. 87 од 22. августа 2014, 
	135 од 11. децембра 2014.
	
	I. УВОДНЕ ОДРЕДБЕ
	1. Овом одлуком се за даваоце финансијског лизинга (у даљем тексту: даваоци лизинга) прописују садржај и форма образаца финансијских извештаја и садржина позиција у обрасцима 
	Биланс стања, Биланс успеха, 
	Извештај о осталом резултату, 
	Извештај 
	о токовима готовине 
	и Извештај о променама на капиталу, као и садржина напомена уз финансијске извештаје. 
	
	2. Обрасци из тачке 1. ове одлуке су, као прилози 1, 2, 3, 4 и 5, одштампани уз ову одлуку и њен су саставни део.
	У вези са садржином појединих група рачуна и рачуна у обрасцима из става 1. ове тачке, поступа се према одредбама одлуке којом се уређују Контни оквир и садржина рачуна у Контном оквиру за даваоце лизинга.
	Давалац лизинга уноси податке на одређене позиције у колони која означава почетно стање претходне године (колона 7 обрасца 
	Биланс стања) у случајевима предвиђеним МРС 1, односно када:
	– ретроспективно примењује рачуноводствену политику;
	– ретроспективно преправља ставке у својим финансијским извештајима;
	– рекласификује ставке у својим финансијским извештајима;
	– врши ретроспективну примену, ретроспективно преправљање или рекласификације који имају материјално значајан ефекат на информације у обрасцу 
	Биланс стања на почетку претходног периода.
	У образац Биланс стања уписују се нето износи (салдо на рачуну умањен за припадајући део рачуна исправке вредности).
	У обрасце из тачке 1. ове одлуке износи се уписују у хиљадама динара, а број акција као цео број.
	3. Давалац лизинга код којег је настала статусна промена, или над којим је отворен поступак стечаја, односно ликвидације – Агенцији за привредне регистре доставља годишњи финансијски извештај у којем се подаци приказују обједињено за цео извештајни период, у нето износу, након пребијања резултата пре и после промене. На свим обрасцима ставља се назнака: „СТАТУСНА ПРОМЕНА”, „СТЕЧАЈ” или „ЛИКВИДАЦИЈА”.
	
	Давалац лизинга који је настао оснивањем после статусне промене, односно продајом у стечају, податке приказује као новоосновани давалац лизинга, с тим што се на свим обрасцима ставља ознака „НОВО ОСНИВАЊЕ” или „ПРОДАЈА”.
	II. САДРЖИНА ПОЗИЦИЈА У ОБРАСЦУ БИЛАНС СТАЊА
	4. У обрасцу Биланс стања, давалац лизинга уноси податке у колоне од 4 до 7, под ознакама АОП од 0001 до 0014 у активи и 
	
	АОП од 0401 до 0418 у пасиви* – према садржини група рачуна и рачуна означених у колони 1 тог обрасца.
	На позиције под ознакама АОП 0002, 0003, 0401 и 0402 подаци се уносе према објашњењима из ове тачке.
	Под ознаком АОП 0002 – Финансијски пласмани банкама, исказују се наведени пласмани, према садржини рачуна означених у колони 1, укључујући и орочене депозите код банака исказане као део рачуна 238.
	Под ознаком АОП 0003 – Остали финансијски пласмани и деривати, исказују се остали финансијски пласмани и деривати, према садржини рачуна означених у колони 1, као и део рачуна 238 који се не односи на пласмане банкама.
	Под ознаком АОП 0401 – Финансијске обавезе по основу средстава позајмљених од банака и других финансијских институција, исказују се финансијске обавезе по основу средстава позајмљених од банака и других финансијских институција, односно лица у финансијском сектору, према садржини група рачуна и рачуна означених у колони 1. Лице у финансијском сектору је банка, друштво за осигурање, покровитељ емисије хартија од вредности, друштво за управљање инвестиционим и добровољним пензијским фондовима, брокерско-дилерско друштво, давалац лизинга, као и друго правно лице које се претежно бави финансијском делатношћу у земљи или иностранству.
	
	Под ознаком АОП 0402 – Остале финансијске обавезе и деривати, исказују се наведене обавезе и деривати, према садржини група рачуна и рачуна означених у колони 1. Под осталим финансијским обавезама подразумевају се ове обавезе према лицима која не припадају финансијском сектору.
	У колону 5 уносе се подаци за период за који се саставља финансијски извештај, у колону 6 подаци за крајње стање претходне године (почетно стање текуће године), а у колону 7 – подаци за почетно стање претходне године.
	Ако су подаци из претходне године кориговани у складу с прописима, у колоне 6 и 7 уносе се тако кориговани подаци.
	*Службени гласник РС, број 135/2014
	
	
	III. САДРЖИНА ПОЗИЦИЈА У ОБРАСЦУ БИЛАНС УСПЕХА
	5. У обрасцу Биланс успеха, давалац лизинга уноси податке у колоне 5 и 6, према садржини група рачуна и рачуна означених у колони 1 тог обрасца.
	
	Под ознакама АОП од 1001 до 1030 исказују се приходи и расходи редовног пословања;
	
	Под ознакама АОП 1031 и 1032 исказују се добитак и губитак периода пре опорезивања;
	Под ознакама АОП од 1033 до 1035 исказују се износ пореза на добит, износ добитка по основу одложених пореза и износ губитка по основу одложених пореза;
	Под ознаком АОП 1036 и 1037 исказују се нето добитак и нето губитак периода после опорезивања;
	Под ознаком АОП 1038 и 1039 исказују се добици и губици по основу пословања које се обуставља у складу с МСФИ 5;
	
	Под ознаком АОП 1040 и 1041 исказују се добитак и губитак периода;
	Под ознаком АОП 1042 – Добитак који припада матичном правном лицу, исказује се део добитка с позиције АОП 1040 који припада матичном правном лицу, а под ознаком АОП 1043 – Добитак који припада власницима без права контроле – део добитка с позиције АОП 1040 који припада власницима без права контроле.
	Под ознаком АОП 1044 – Губитак који припада матичном правном лицу исказује се део губитка с позиције АОП 1041 који припада матичном правном лицу, а под ознаком АОП 1045 – Губитак који припада власницима без права контроле – део губитка с позиције АОП 1041 који припада власницима без права контроле.
	
	Под ознаком АОП 1046 – Основна зарада по акцији, исказује се износ основне зараде по акцији утврђен у складу с МРС 33.
	Под ознаком АОП 1047 – Умањена (разводњена) зарада по акцији, исказује се износ наведене зараде утврђен у складу с МРС 33.
	Подаци се са одговарајућих рачуна означених у колони 1 уносе тако што се у колону 6 (претходна година) уносе подаци обрачуна одговарајућег периода претходне године, рекласификовани у складу са структуром података за текући период, а у колону 5 (текућа година) – подаци с рачуна на крају периода за који се обрачун саставља.
	Ако су подаци из претходне године кориговани у складу с прописима, у колону 6 уносе се тако кориговани подаци.
	IV. САДРЖИНА ПОЗИЦИЈА У ОБРАСЦУ ИЗВЕШТАЈ О ОСТАЛОМ РЕЗУЛТАТУ
	6. У обрасцу Извештај о осталом резултату, давалац лизинга уноси податке у колоне 5 и 6, према садржини група рачуна означених у колони 1 тог обрасца.
	У обрасцу Извештај о осталом резултату давалац лизинга исказује компоненте осталог свеобухватног добитка или губитка у складу с МРС 1, МРС 16, МРС 38, МРС 19, МРС 21, МРС 28, МРС 39, МСФИ 7, МСФИ 9 и другим релевантним МРС и МСФИ.
	Позиције обрасца из ове тачке чине ставке прихода и расхода (укључујући и рекласификације услед кориговања) које нису признате у
	Билансу успеха, односно ставке које се, према захтевима појединих МСФИ, признају у оквиру капитала.
	Под ознакама АОП 2001 и 2002 исказују се добитак периода или губитак периода који су у
	Билансу успеха исказани под ознакама АОП 1040 и 1041.
	
	
	Под ознакама АОП од 2003 до 2008 исказују се компоненте осталог резултата 
	које не могу бити рекласификоване у добитак или губитак, а под ознакама АОП 
	од 2009 до 2016 – компоненте осталог резултата које могу бити 
	рекласификоване у добитак или губитак.*
	
	Под ознакама АОП 2017 и 2018 исказују се добитак или губитак по основу 
	пореза који се односи на остали резултат периода, обрачунат применом 
	прописане стопе пореза.*
	
	Под ознакама АОП 2019 и 2020 исказује се укупан позитиван или негативан 
	остали резултат периода.*
	
	Под ознакама АОП 2021 и 2022 исказује се укупан позитиван или негативан 
	свеобухватни резултат периода (који укључује добитак или губитак периода изБиланса 
	успеха).*
	
	Под ознакама АОП 2023 и 2024 исказује се укупан позитиван резултат периода 
	који припада матичном правном лицу, односно власницима без права контроле, а 
	под ознакама АОП 2025 и 2026 – укупан негативан резултат периода који 
	припада матичном правном лицу, односно власницима без права контроле.*
	
	
	
	*Службени гласник РС, број 135/2014
	
	V. САДРЖИНА ПОЗИЦИЈА У ОБРАСЦУ ИЗВЕШТАЈ О ТОКОВИМА ГОТОВИНЕ
	7. Под токовима готовине (новчаним токовима), у смислу ове одлуке, подразумевају се наплате и исплате у готовини и готовинским еквивалентима преко пословних рачуна (динарских и девизних), укључујући компензације, асигнације и цесије спроведене преко тих рачуна.
	Преноси готовине и готовинских еквивалената између појединих рачуна у истом даваоцу лизинга не сматрају се токовима готовине.
	Износ прилива и одлива готовине може се утврдити на основу евиденције о приливима и одливима у благајни, на пословним рачунима или са одговарајућих рачуна
	Биланса стања, Биланса успеха и група рачуна и рачуна у књиговодству даваоца лизинга. Давалац лизинга у напоменама уз финансијске извештаје обавезно обелодањује шта је укључено у готовину и готовинске еквиваленте на почетку и на крају периода.
	При попуњавању обрасца Извештај о токовима готовине, у колону 4 уносе се подаци за одговарајући период претходне године, а у колону 3 – подаци за текућу годину.
	1. Токови готовине из пословних активности
	8. Под ознаком АОП 3001 – Приливи готовине из пословних активности, уписује се податак о укупном приливу готовине с позиција под ознакама АОП од 3002 до 3005.
	Под ознаком АОП 3002 – Приливи по основу пласмана у финансијски лизинг, исказују се подаци о приливу готовине у току обрачунског периода од прималаца лизинга по основу плаћања рата лизинг накнаде, која садржи и камату.
	Под ознаком АОП 3003 – Приливи и примљени аванси по основу посла финансијског лизинга, исказују се подаци о приливу готовине у току обрачунског периода по основу наплаћених учешћа, накнада и трошкова од примаоца лизинга и аванси примљени по том основу.
	Под ознаком АОП 3004 – Приливи по основу давања у закуп и продаје и остали примљени аванси, исказују се подаци о приливу готовине у току обрачунског периода по основу наплаћених потраживања од закупаца и купаца, као и унапред наплаћени износи и новчана обезбеђења за обртна средства, осим за предмете лизинга. 
	
	Под ознаком АОП 3005 – Остали приливи из редовног пословања, исказују се подаци о приливу готовине у току обрачунског периода од државних органа по основу премија, субвенција, дотација и сл., по основу наплате прихода од закупнина, чланарина и осталих пословних прихода, као и наплате потраживања од запослених и осталих потраживања.
	9. Под ознаком АОП 3006 – Одливи готовине из пословних активности, уписује се податак о укупном одливу готовине с позиција АОП од 3007 до 3012.
	Под ознаком АОП 3007 – Исплате обавеза и аванси дати по основу посла финансијског лизинга, исказују се износи извршених исплата испоручиоцима предмета лизинга у току обрачунског периода, по основу фактура, као и износи унапред извршених исплата за набавку предмета лизинга. 
	
	Под ознаком АОП 3008 – Исплате осталих обавеза из пословања и дати аванси, исказују се износи извршених исплата добављачима у току обрачунског периода, на име других трошкова пословања, као и износи аванса плаћених добављачима за будуће набавке материјала, робе, енергије и услуга. 
	
	Под ознаком АОП 3009 – Зараде, накнаде зарада и остали лични расходи, исказују се износи исплаћених бруто зарада, накнада зарада и осталих личних расхода у току обрачунског периода.
	Под ознаком АОП 3010 – Порез на добит, исказују се износи аконтација пореза на добит плаћених у току обрачунског периода и по коначном обрачуну за претходну годину, умањени за повраћаје извршене у току обрачунског периода.
	Под ознаком АОП 3011 – Плаћања по основу осталих јавних прихода, исказују се износи исплата у току обрачунског периода по основу пореза на додату вредност и осталих пореза, царина и других дажбина.
	Под ознаком АОП 3012 – Остали одливи из редовног пословања, исказују се подаци о одливу готовине у току обрачунског периода из редовног пословања по другим основима.
	10. Под ознаком АОП 3013 – Нето прилив готовине из пословних активности, исказује се разлика између позиција АОП 3001 и 3006.
	Под ознаком АОП 3014 – Нето одлив готовине из пословних активности, исказује се разлика између позиција АОП 3006 и 3001.
	2. Токови готовине из активности инвестирања
	11. Под ознаком АОП 3015 – Приливи готовине из активности инвестирања, уписује се податак о укупном приливу готовине из активности инвестирања с позиција АОП од 3016 до 3021.
	12. Под ознаком АОП 3016 – Продаја акција и удела, исказује се износ готовине примљене у току обрачунског периода по основу продаје акција и удела. 
	
	Под ознаком АОП 3017 – Продаја нематеријалних улагања, некретнина, постројења, опреме и осталих средстава, исказује се износ готовине примљене у току обрачунског периода од продаје нематеријалних улагања и основних средстава. 
	
	Под ознаком АОП 3018 – Продаја финансијских инструмената, исказује се износ готовине примљене у току обрачунског периода по основу продаје хартија од вредности и других финансијских инструмената, умањен за исплате ради њиховог стицања.
	
	Под ознаком АОП 3019 – Остали приливи из активности инвестирања, исказује се износ готовине примљене у току обрачунског периода по основу осталих активности инвестирања.
	
	Под ознаком АОП 3020 – Примљене камате из активности инвестирања, исказује се износ готовине примљене по основу камата из активности инвестирања наплаћених у току обрачунског периода.
	Под ознаком АОП 3021 – Примљене дивиденде и учешћа у резултату, исказује се износ готовине примљене по овом основу у току обрачунског периода. 
	
	13. Под ознаком АОП 3022 – Одливи готовине из активности инвестирања, уписује се податак о укупном одливу готовине из активности инвестирања с позиција АОП од 3023 до 3026.
	Под ознаком АОП 3023 – Куповина акција и удела, исказује се износ одлива готовине у току обрачунског периода по основу стицања акција и удела.
	Под ознаком АОП 3024 – Куповина нематеријалних улагања, некретнина, постројења и опреме, исказује се износ одлива готовине у току обрачунског периода по основу прибављања нематеријалних улагања и основних средстава.
	Под ознаком АОП 3025 – Куповина финансијских инструмената, исказује се износ одлива готовине у току обрачунског периода по основу куповине хартија од вредности и других финансијских инструмената.
	Под ознаком АОП 3026 – Остали одливи из активности инвестирања, исказује се износ одлива готовине у току обрачунског периода по основу осталих активности инвестирања.
	14. Под ознаком АОП 3027 – Нето прилив готовине из активности инвестирања, исказује се разлика између позиција АОП 3015 и 3022.
	Под ознаком АОП 3028 – Нето одлив готовине из активности инвестирања, исказује се разлика између позиција АОП 3022 и 3015.
	3. Токови готовине из активности финансирања
	15. Под ознаком АОП 3029 – Приливи готовине из активности финансирања, уписује се податак о укупном приливу готовине с позиција АОП од 3030 до 3033.
	Под ознаком АОП 3030 – Увећање основног капитала, исказују се износи прилива готовине у току обрачунског периода, по основу уплате акција и других удела у основни капитал даваоца лизинга.
	
	Под ознаком АОП 3031 – Дугорочни и краткорочни кредити и зајмови даваоцу финансијског лизинга, исказује се износ прилива готовине у току обрачунског периода, по основу дугорочних и краткорочних кредита и зајмова.
	Под ознаком АОП 3032 – Дугорочни и краткорочни зајмови даваоца финансијског лизинга, исказује се износ прилива готовине у току обрачунског периода по основу отплате дугорочних и краткорочних зајмова.
	Под ознаком АОП 3033 – Остали приливи из активности финансирања, исказује се износ прилива готовине у току обрачунског периода по основу осталих активности финансирања даваоца лизинга.
	16. Под ознаком АОП 3034 – Одливи готовине из активности финансирања, уписује се податак о укупном одливу готовине из активности финансирања с позиција АОП од 3035 до 3039.
	Под ознаком АОП 3035 – Откуп сопствених акција и удела, исказује се износ одлива готовине у току обрачунског периода за откуп сопствених акција и удела.
	Под ознаком АОП 3036 – Дугорочни и краткорочни кредити и зајмови даваоцу финансијског лизинга, исказује се износ одлива готовине у току обрачунског периода, по основу отплате дугорочних и краткорочних кредита, зајмова и других обавеза.
	Под ознаком АОП 3037 – Дугорочни и краткорочни зајмови даваоца финансијског лизинга, исказује се износ одлива готовине у току обрачунског периода, по основу дугорочних и краткорочних зајмова.
	Под ознаком АОП 3038 – Исплаћене дивиденде и учешћа у резултату, исказује се износ одлива готовине у току обрачунског периода по основу дивиденди и учешћа у резултату. 
	
	Под ознаком АОП 3039 – Остали одливи из активности финансирања, исказује се износ одлива готовине у току обрачунског периода по основу осталих активности финансирања даваоца лизинга.
	17. Под ознаком АОП 3040 – Нето прилив готовине из активности финансирања, исказује се разлика између позиција АОП 3029 и 3034.
	Под ознаком АОП 3041 – Нето
	одлив готовине из активности финансирања, исказује се разлика између позиција АОП 3034 и 3029.
	4. Закључивање извештаја о токовима готовине
	
	18. Под ознаком АОП 3042 – Свега приливи готовине, исказује се збир износа на позицијама АОП 3001, 3015 и 3029.
	Под ознаком АОП 3043 – Свега одливи готовине, исказује се збир износа на позицијама АОП 3006, 3022 и 3034.
	Под ознаком АОП 3044 – Нето прилив готовине, исказује се разлика између износа на позицијама АОП 3042 и 3043.
	Под ознаком АОП 3045 – Нето одлив готовине, исказује се разлика између износа на позицијама АОП 3043 и 3042.
	Под ознаком АОП 3046 – Готовина и готовински еквиваленти на почетку обрачунског периода, исказују се износи готовине на дан 1. јануара претходне и текуће године.
	Под ознаком АОП 3047 – Позитивне курсне разлике по основу прерачуна готовине, исказује се износ реализованих позитивних курсних разлика на дан биланса.
	Под ознаком АОП 3048 – Негативне курсне разлике по основу прерачуна готовине, исказује се износ реализованих негативних курсних разлика на дан биланса.
	Под ознаком АОП 3049 – Готовина и готовински еквиваленти на крају обрачунског периода, исказује се износ готовине на крају обрачунског периода (АОП 3044 – АОП 3045 + АОП 3046 + АОП 3047 – АОП 3048).
	VI. САДРЖИНА ПОЗИЦИЈА У ОБРАСЦУ ИЗВЕШТАЈ О ПРОМЕНАМА НА КАПИТАЛУ
	
	
	19. У обрасцуИзвештај 
	о променама на капиталу, давалац лизинга уноси податке о стању и 
	променама на капиталу у колоне од 2 до 11.*
	
	Под ознакама АОП од 4001 до 4220, давалац лизинга попуњава податке са 
	одговарајућих група рачуна и рачуна назначених у колонама од 2 до 11, а на 
	основу описа позиција датих у колони 1, под редним бр. од 1. до 40.*
	
	Подаци из става 1. ове тачке уносе се у колоне 6 и 7 као почетно стање 
	(редни бр. 1. и 21) зависно од стања салда на рачунима групе 33. Када је 
	кориговано почетно стање резерви исказано у колони 6 (редни бр. 4. и 24) а 
	давалац лизинга је остварио укупан негативан остали резултат периода изнад 
	тог износа резерви (редни бр. 6. и 26) – тај резултат исказује се у колони 6 
	само до висине исказаног коригованог почетног стања (АОП 4118 и АОП 4125), а 
	остатак се исказује на одговарајућој позицији у колони 7 (АОП 4132 и АОП 
	4139). Када је кориговано почетно стање резерви исказано у колони 7 (редни 
	бр. 4. и 24) а давалац лизинга је остварио укупан позитиван остали резултат 
	периода изнад тог износа резерви (редни бр. 5. и 25) – тај резултат исказује 
	се у колони 7 само до висине исказаног коригованог почетног стања (АОП 4131 
	и АОП 4138), а остатак се исказује на одговарајућој позицији у колони 6 (АОП 
	4117 и АОП 4124).*
	
	
	
	
	
	*Службени гласник РС, број 135/2014
	
	
	VII. НАПОМЕНЕ УЗ ФИНАНСИЈСКЕ ИЗВЕШТАЈЕ
	1. Опште информације
	20. Напомене уз финансијске извештаје садрже описе или детаљније рашчлањавање износа приказаних у
	Билансу стања, Билансу успеха, 
	Извештају о осталом резултату, 
	Извештају о токовима готовине и 
	Извештају о променама на капиталу, као и додатне информације које нису приказане у финансијским извештајима, у складу са захтевима појединачних МРС, односно МСФИ у вези са обелодањивањем.
	Напомене уз финансијске извештаје посебно садрже:
	1) опште информације о даваоцу лизинга (седиште, правна форма, опис пословања и главних активности, назив матичног правног лица и крајњег власника матичног правног лица, податак о просечном броју запослених у току године на основу стања крајем сваког месеца);
	2) информацију о усаглашености с националним прописима и МРС;
	3) информацију о корекцији почетног стања по основу грешке и промена рачуноводствених политика;
	4) информацију о основима за вредновање позиција који су примењени у припреми финансијског извештаја;
	5) информацију о рачуноводственим политикама које су одабране и примењене на значајне пословне промене и догађаје.
	Напомене уз финансијске извештаје обележавају се арапским редним бројевима, према редоследу приказивања података у финансијском извештају.
	У оквиру рачуноводствених политика за готовину и готовинске еквиваленте давалац лизинга наводи које позиције готовине и готовинских еквивалената су укључене у
	Извештај о токовима готовине.
	2. Додатна приказивања и обелодањивања
	
	21. Додатна приказивања и обелодањивања садрже:
	1) додатне информације о позицијама приказаним у финансијском извештају, према редоследу образаца и позиција у обрасцима;
	2) додатна обелодањивања која захтевају МРС, односно МСФИ (и која треба приказати по редоследу у МРС, односно МСФИ).
	
	VIII. ПРЕЛАЗНA ОДРЕДБA И ЗАВРШНЕ ОДРЕДБЕ
	22. Одредбе ове одлуке примењују се на финансијске извештаје који се састављају на дан 31. децембра 2014. године.
	При изради извештаја из става 1. ове тачке, даваоци лизинга су обавезни да у образац
	Биланс стања унесу податке о почетном стању претходне године.
	23. Даном ступања на снагу ове одлуке престаје да важи Правилник о садржају и форми образаца финансијских извештаја за даваоце финансијског лизинга („Службени гласник РС”, број 46/10).
	24. Ова одлука објављује се у „Службеном гласнику Републике Србије” и ступа на снагу 31. децембра 2014. године.
	
	
	О. број 15
	У Београду, 20. августа 2014. године
	Гувернер
	Народне банке Србије,
	др Јоргованка Табаковић, с.р.
	
	ПРИЛОЗИ
	
	НАПОМЕНА 
	ИЗДАВАЧА: Одлуком о изменама Одлуке о сарджају и форми образаца финансијских 
	извештаја за даваоце финансијског лизинга прилози 1, 2, 3 и 5 су замењени 
	новим прилозима (види тачку 4. Одлуке - 135/2014-97).
	
	Прилог 1 -
	Биланс 
	стања
	Прилог 2 -
	Биланс 
	успеха
	Прилог 3 -
	Извештај 
	о осталом резултату
	Прилог 4 -
	Извештај 
	о токовима готовине
	Прилог 5 - 
	Извештај о променама на капиталу
	

