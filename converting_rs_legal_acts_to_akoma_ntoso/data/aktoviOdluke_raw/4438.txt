





На основу чл. 4. и 13. Закона о јавним службама („Службени
гласник РС”, бр. 42/91, 71/94 и 79/05 – др. закон) и члана 43. став 1. Закона о
Влади („Службени гласник РС”, бр. 55/05, 71/05 – исправка, 101/07 и 65/08),

Влада доноси



ОДЛУКУ

о оснивању Републичке
установе Филмске новости

„Службени
гласник РС”, број 110 од
02.12.2008.





1. Оснива се Републичка
установа Филмске новости као установа културе.

2. Назив установе је
Републичка установа Филмске новости (у даљем тексту: Филмске новости).

Седиште Филмских новости
је у Београду.

3. Филмске новости су
установа са својством правног лица.

4. Филмске новости обављају
делатност у области културе, и то:

– снимање, систематизовање
и преузимање филмске и видео документације о догађајима из рада државних органа
и организација;

– одржавање и чување
филмске архивске грађе;

– производњу, дистрибуцију
и размену филмских и видео документарних материјала у земљи и иностранству;

– сарадњу с међународним
научним, културним и производним институцијама филмске и видео продукције.


Делатност одржавања и
чувања филмске архивске грађе обавља се у складу са законом.

5. Филмске новости могу,
у складу са својом делатношћу, пружати услуге за потребе органа државне управе,
установа и других домаћих и страних правних и физичких лица, ако се тиме не доводи
у питање потпуно и благовремено извршавање послова из тачке 4. ове одлуке.

6. Средства и имовину
за оснивање и рад Филмских новости чине средства, имовина, права и обавезе Савезне
јавне установе Филмске новости с билансом стања на дан 31. децембра 2008. године.

7. Средства за оснивање
и рад Филмских новости у државној су својини.

8. Филмске новости почињу
с радом даном уписа у судски регистар.

9. Средства за финансирање
обављања делатности Филмских новости обезбеђују се:

– из буџета по основу
обављања делатности из тачке 4. ове одлуке;

– из прихода које остваре
пружањем услуга другим корисницима;

– из поклона и других
прихода које остваре, у складу са законом.

10. Филмске новости доносе
статут.

На статут сагласност
даје министарство надлежно за послове културе.

11. За обављање делатности
из тачке 4. ове одлуке Филмске новости доносе годишњи програм пословања, извештај
о пословању и годишњи обрачун у складу с роковима утврђеним законом.

12. Органи Филмских новости
јесу директор, Управни и Надзорни одбор.

13. Директора, Управни
и Надзорни одбор именује Влада.

14. Управни одбор има
председника и четири члана.

Управни одбор именује
Влада, и то: председника и два члана на предлог министарства надлежног за
послове културе, а два члана из реда запослених у Филмским новостима. 

Председник и чланови
Управног одбора именују се на период од четири године и могу бити именовани највише
два пута.

15. Управни одбор:

– доноси статут;

– доноси друге опште
акте предвиђене законом и статутом;

– утврђује пословну и
развојну политику;

– доноси годишњи програм
пословања;

– доноси извештај о пословању
и годишњи обрачун;

– одлучује о коришћењу
средстава у складу са законом;

– утврђује програмску
концепцију Филмских новости;

– одлучује о прибављању
и отуђењу непокретности, у складу са законом;

– одлучује о давању у
закуп непокретности које користе Филмске новости, у складу са законом;

– одлучује о висини тарифе
за пружање услуга корисницима;

– одлучује о другим питањима
утврђеним законом и статутом.

Управни одбор Филмских
новости једном годишње подноси извештај о свом раду министарству надлежном за послове
културе.

16. Надзорни одбор има
председника и два члана.

Влада именује Надзорни
одбор, и то: председника и једног члана на предлог министарства надлежног за послове
културе, а једног члана из реда запослених у Филмским новостима.

Председник и чланови
Надзорног одбора именују се на период од четири године и могу бити именовани највише
два пута.

17. Директора Филмских
новости именује Влада на предлог министарства надлежног за послове културе.

Директор се именује на
период од четири године и може бити поново именован.

18. Органи управљања
Савезне јавне установе Филмске новости обављаће послове Управног и Надзорног одбора
Филмских новости до именовања органа Филмских новости.

До именовања директора
Филмских новости, његове послове обављаће и вршити његова овлашћења директор Савезне
јавне установе Филмске новости.

Председника и чланове
Управног одбора, директора и председника и чланове Надзорног одбора именоваће Влада
у року од 30 дана од дана ступања на снагу ове одлуке. 

19. Права, обавезе, средства
за рад, архивску грађу и запослене у Савезној јавној установи Филмске новости преузимају
Филмске новости.

20. Ова одлука ступа
на снагу осмог дана од дана објављивања у „Службеном гласнику Републике Србије“.





05
број 023-5113/2008

У
Београду, 27. новембра 2008. године

Влада


Председник,

др
Мирко Цветковић, с.р.



