


	
	Zakon



	
			На основу члана 151. ст. 4. и 9. и члана 158. ст. 2. и 7. Закона о платним услугама („Службени гласник РС”, бр. 139/14 и 44/18) и члана 59. став 2. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 ‒ одлука УС и 44/18), 
			Гувернер Народне банке Србије доноси
			ОДЛУКУ
			о спровођењу одредаба Закона о платним услугама које се односе на давање дозволе за рад платног система и сагласности на измене и допуне правила рада платног система
			"Службени гласник РС", број 99 од 18. децембра 
			2018.
			I. УВОДНА ОДРЕДБА
			1. Овом одлуком уређују се:
			1) начин спровођења одредаба Закона о платним услугама (у даљем тексту: Закон) на основу којих Народна банка Србије даје дозволу за рад платног система и сагласност на измене и допуне елемената правила рада тог система;
			2) ближи услови које мора испунити члан органа управљања оператора платног система (у даљем тексту: оператор) и руководилац платног система, као и документација и докази који се достављају Народној банци Србије, односно које Народна банка Србије прибавља уз обавештење о именовању тих лица;
			3) ближи услови подобности које мора испунити лице с квалификованим учешћем у оператору, као и документација и докази који се достављају Народној банци Србије, односно које Народна банка Србије прибавља уз обавештење о стицању квалификованог учешћа у оператору.
			II. ДАВАЊЕ ДОЗВОЛЕ ЗА РАД ПЛАТНОГ СИСТЕМА
			Захтев за давање дозволе за рад платног система
			2. Правно лице које намерава да управља радом платног система подноси Народној банци Србије захтев за давање дозволе за рад платног система (у даљем тексту: дозвола) који садржи пословно име, односно назив, седиште и адресу седишта тог лица, његов матични и порески идентификациони број, као и име и презиме законског заступника или другог овлашћеног лица које овај захтев потписује.
			Документација која се прилаже уз захтев за давање дозволе
			3. Правно лице из члана 144. став 3. Закона уз захтев за давање дозволе доставља следеће доказе и документацију: 
			1) доказ о упису у регистар привредних субјеката, односно о регистрацији код надлежног органа;
			2) оснивачки акт, односно статут;
			3) пословни план за прве три године рада платног система, на основу којег се може закључити да ће правно лице бити у стању да обезбеди испуњеност одговарајућих организационих, кадровских, техничких и других услова за стабилан и сигуран рад платног система;
			4) доказ да располаже прописаним износом почетног капитала;
			5) предлог правила рада платног система; 
			6) уговор по приступу закључен између правног лица и учесника у платном систему којим ови учесници прихватају правила рада тог система а који производи правно дејство кад правно лице добије дозволу за рад платног система;
			7) опис система управљања;
			8) податке о лицима која су чланови органа управљања правног лица, с подацима и доказима о томе да ова лица имају добру пословну репутацију; 
			9) податке о руководиоцима платног система, с подацима и доказима о томе да ова лица имају добру пословну репутацију, одговарајуће стручне квалификације и искуство;
			10) податке о лицима с квалификованим учешћем у правном лицу, висини њиховог учешћа, као и доказе о подобности тих лица да обезбеде стабилно и сигурно управљање радом платног система;
			11) податке о спољном ревизору који обавља ревизију финансијских извештаја правног лица у години у којој се захтев подноси, ако је за правно лице обавезна ревизија финансијских извештаја у складу са законом.
			Правно лице из члана 144. став 2. тач. 2) и 3) Закона које намерава да управља радом платног система, подноси Народној банци Србије захтев за давање дозволе, уз који доставља документацију из става 1. одредбе под 3), 5), 6), 7) и 9) ове тачке.
			Правно лице из члана 144. став 2. тач. 4) и 5) Закона које намерава да управља радом платног система, подноси Народној банци Србије захтев за давање дозволе, уз који доставља документацију из става 1. одредбе под 3), 4), 5), 6), 7) и 9) ове тачке.
			Ако на основу документације и доказа из ове тачке није могуће утврдити све чињенице које су значајне за одлучивање о захтеву за давање дозволе – Народна банка Србије може од правног лица које је тај захтев поднело (у даљем тексту: подносилац захтева) тражити да достави и другу документацију, односно податке за које закључи да су јој потребни.
			Доказ о упису у регистар привредних субјеката, односно регистрацији код надлежног органа
			4. Доказом о упису у регистар привредних субјеката, односно регистрацији код надлежног органа сматрају се подаци o подносиоцу захтева које Народна банка Србије прибавља увидом у регистар који води надлежни орган.
			Оснивачки акт/статут
			5. Оснивачки акт, односно статут мора садржати елементе, односно податке прописане законом којим се уређује правни положај (оснивање, правна форма и др.) подносиоца захтева.
			Пословни план за прве три године рада платног система
			6. У пословном плану за прве три године рада платног система наводе се подаци који се односе на планирано пословање оператора у вези с радом платног система, на основу којих се може закључити да ће подносилац захтева бити у стању да обезбеди испуњеност одговарајућих организационих, кадровских, техничких и других услова за стабилан и сигуран рад платног система. 
			Пословни план из става 1. ове тачке нарочито садржи:
			1) податке о досадашњем пословању подносиоца захтева;
			2) податке о организационим целинама у којима ће се обављати послови у вези с радом платног система, као и о броју запослених који би били ангажовани на тим пословима;
			3) спецификацију хардверских и софтверских компоненти у смислу одлуке којом се уређују начин одржавања и унапређивања стабилног и сигурног рада платног система и извештавање Народне банке Србије (у даљем тексту: Одлука) које би се користиле за обављање послова у платном систему, уз навођење на који начин су обезбеђени, односно на који начин ће бити обезбеђени;
			4) податке о пословном простору који ће се користити за пословање у својству оператора, укључујући и пословни простор у којем ће бити инсталиране хардверске и софтверске компоненте за обављање послова у платном систему;
			5) податке о оперативним пословима у вези с радом платног система у смислу Одлуке које подносилац захтева намерава да повери другом лицу, укључујући и разлоге за то поверавање, као и податке о лицу коме се ови послови намеравају поверити;
			6) податке о врсти платне услуге, односно платним трансакцијама које би се извршавале у платном систему;
			7) податке о планираним накнадама у вези са учествовањем у платном систему, планираним приходима и расходима подносиоца захтева по основу управљања радом платног система по годинама и планираним изворима финансирања за потребе управљања радом платног система.
			Ради оцене да ће подносилац захтева бити у стању да обезбеди испуњеност одговарајућих организационих, кадровских, техничких и других услова за стабилан и сигуран рад платног система, подносилац захтева мора доказати:
			1) да ће успоставити организацију пословања, односно поделу пословних активности која омогућава успешно и несметано обављање послова у вези са управљањем радом платног система;
			2) да ће за потребе обављања послова из одредбе под 1) овог става ангажовати довољан број запослених, са стручним квалификацијама и искуством који одговарају њиховим дужностима, одговорностима и сложености послова које обављају, при чему се мора обезбедити да запослени ангажовани на најважнијим пословима имају одговарајућу замену како би се избегло да одсуство с рада или престанак радног односа тих запослених доведу до нарушавања стабилног и сигурног рада платног система;
			3) да ће користити адекватан пословни простор за обављање послова из одредбе под 1) овог става, укључујући и простор у којем ће бити инсталиране хардверске и софтверске компоненте за обављање послова у платном систему, који мора бити у власништву оператора или се користити на основу уговора о закупу или лизингу тог простора закљученог на период који не може бити краћи од три године и који мора испуњавати услове утврђене прописима из области заштите на раду, заштите од пожара и заштите животне средине;
			4) да ће користити хардверске и софтверске компоненте које по обиму, функционалности и перформансама одговарају броју запослених и сложености и обиму послова у платном систему.   
			Ради оцене испуњености услова из става 3. ове тачке, подносилац захтева, уз пословни план из става 1. ове тачке, доставља и следећу документацију:
			1) предлог делокруга организационих целина подносиоца захтева у којима ће се обављати послови у вези са управљањем радом платног система, као и предлог систематизације радних места по извршиоцима, с подацима о врсти и степену стручнеспреме, односно образовања ових лица и потребним радним искуством по сваком радном месту;
			2) доказ о праву коришћења пословног простора (нпр. извод из катастра непокретности, односно лист непокретности, уговор о закупу или лизингу, као и доказ да пословни простор испуњава услове утврђене прописима из области заштите на раду, заштите од пожара и заштите животне средине – нпр. решење надлежног органа у поступку инспекцијског надзора и др.);
			3) документација којом се доказује основ коришћења, односно начин стицања хардверских и софтверских компоненти (нпр. извод из пословних књига, предуговор, уговор и сл.);
			4) предуговор или уговор о поверавању оперативних послова другом лицу, ако се намерава такво поверавање.
			Ако подносилац захтева планира да се платни систем користи за извршавање платних трансакција чије се извршавање и/или однос између пружалаца платних услуга и корисника платних услуга у вези с тим трансакцијама уређује јединственим скупом правила, пракси, стандарда и/или оперативних смерница утврђених од стране оператора, посебног тела, организације или другог субјекта који доноси одлуке у вези с тим правилима а које ће пружаоци платних услуга који ће бити учесници у том систему бити дужни да примењују (у даљем тексту: правила за извршавање платних трансакција) – тај подносилац доставља и документацију на основу које се може утврдити нарочито следеће:
			1) да су правила за извршавање платних трансакција усклађена с прописима којима се уређују платне услуге, укључујући прописе којима се уређују међубанкарске накнаде и посебна правила пословања код платних трансакција на основу платних картица, као и да су та правила јасна, прецизна и свеобухватна;
			2) да су правилима за извршавање платних трансакција уређени права, обавезе и одговорности учесника платног система у вези с применом тих правила;
			3) да правила за извршавање платних трансакција обезбеђују сигурност и континуитет извршавања платних трансакција, односно пружања платних услуга које се њима уређују;
			4) да су пружаоцима платних услуга и њиховим корисницима платних услуга доступне информације које су им од значаја за сигурно и ефикасно извршавање платних трансакција.
			Доказ да подносилац захтева располаже прописаним износом почетног капитала
			7. Доказом да подносилац захтева располаже износом почетног капитала прописаним у члану 152. Закона сматрају се извод с текућег рачуна или другог одговарајућег рачуна подносиоца захтева, финансијски извештај за претходну пословну годину, као и мишљење овлашћеног ревизора ако је за подносиоца захтева обавезна ревизија финансијских извештаја у складу са законом, односно друга документација којом се доказује да подносилац захтева располаже прописаним износом почетног капитала (нпр. извод из регистра привредних субјеката и др.), имајући у виду одредбе одлуке којом се уређују почетни капитал, капитал и капитални захтев оператора.
			Подносилац захтева дужан је да пре достављања решења о давању дозволе обезбеди Народној банци Србије одговарајући доказ о томе да на дан пријема тог решења има прописани износ почетног капитала.
			Предлог правила рада платног система
			8. Предлог правила рада платног система мора садржати елементе прописане чланом 148. Закона, у складу са одредбама Oдлуке.
			Опис система управљања 
			9. Описом система управљања сматрају се:  
			1) шематски приказ организационе структуре правног лица са описом те структуре из којег се јасно могу утврдити подела и разграничење послова, као и дужности и одговорности које се односе на рад платног система и управљање ризицима у том систему и комуникација, сарадња и размена информација на свим организационим нивоима (хоризонтално и вертикално);
			2) предлог политике управљања ризицима у платном систему, као и предлог политике безбедности информационог система. 
			Народна банка Србије цени систем управљања на основу података и документације из става 1. ове тачке и тачке 6. став 4. одредба под 1) ове одлуке, као и на основу одредаба Одлуке.
			Подаци о лицима која су чланови органа управљања подносиоца захтева и руководиоцу платног система
			10. Подацима о лицима која су чланови органа управљања подносиоца захтева и будућем руководиоцу платног система, као и подацима и доказима о томе да ова лица имају добру пословну репутацију и одговарајуће стручне квалификације и искуство, сматрају се следећи документи:
			1) акт надлежног органа да лице није правноснажно осуђено за кривично дело на безусловну казну затвора или за казнено дело које га чини неподобним за обављање функције;
			2)  акт надлежног органа да лицу није правноснажно изречена заштитна мера забране обављања делатности која га чини неподобним за обављање функције;
			3) изјава коју лица дају на обрасцу који је као Прилог 1 одштампан уз ову одлуку и њен је саставни део;
			4) пословна биографија лица која треба да садржи податке о његовом дотадашњем радном ангажовању;
			5) доказ о одговарајућим стручним квалификацијама и искуству за руковођење платним системом за руководиоца платног система, нпр. диплома, уверење, потврда послодавца, уговор о раду;
			6) очитана биометријска лична карта, односно копија личне карте лица (за држављане Републике Србије), копија пасоша (за стране држављане);
			7) списак правних лица у којима лице има учешће, који обухвата податке о томе да ли је лице власник правног лица уз навођење апсолутног и процентуалног износа његовог власништва у том правном лицу са стањем на радни дан који претходи дану подношења захтева за давање дозволе, као и о томе да ли је лице члан органа управљања у правном лицу, односно изјава лица да ни у једном правном лицу нема учешћа по основу управљања и/или власништва.
			Руководилац платног система има одговарајуће стручне квалификације ако, у смислу прописа којима се уређује високо образовање, има најмање први степен високог образовања на  академским студијама у трајању од најмање четири године, а одговарајуће искуство – ако има најмање три године искуства на руководећем положају у лицу у финансијском сектору или у привредном друштву, односно правном лицу чија је делатност слична пословима у вези с радом платног система. 
			Ако је лице које је члан органа управљања подносиоца захтева истовремено и члан органа управљања у лицу у финансијском сектору које има дозволу за рад Народне банке Србије, уместо података и доказа из става 1. ове тачке достављају се подаци о имену и презимену лица – члана органа управљања, пословном имену и седишту лица у финансијском сектору у којем је то лице члан органа управљања, као и о његовој функцији у том лицу.
			Поред доказа из ст. 1. и 2. ове тачке, подносилац захтева доставља и списак сарадника члана органа управљања и будућег руководиоца платног система, уз који прилаже и акте из става 1. одредба под 1) ове тачке за те сараднике.
			Изузетно од става 4. ове тачке, ако је подносилац захтева правно лице из члана 144. став 2. тач. 2) до 5) Закона, одредба става 4. ове тачке примењује се само на будућег руководиоца платног система. 
			Сарадником у смислу ове одлуке сматра се:
			1) свако физичко лице које је члан органа управљања у правном лицу чији је стварни власник, у смислу закона којим се уређује спречавање прања новца и финансирања тероризма, лице из става 1. ове тачке или у коме је то лице члан органа управљања;
			2) свако физичко лице које је стварни власник правног лица у коме је лице из става 1. ове тачке члан органа управљања;
			3) свако физичко лице које с лицем из става 1. ове тачке има стварно власништво над истим правним лицем.
			Списак сарадника лица из ст. 4. и 5. ове тачке садржи податке о идентитету сарадника и то:
			1) податке о имену и презимену, адреси пребивалишта, јединственом матичном броју грађана (за држављане Републике Србије), односно броју пасоша и земљи издавања (за стране држављане);
			2) податке о основу по коме се, у смислу ове одлуке, та лица сматрају сарадником лица из става 1. ове тачке.
			Ако из оправданих разлога не може прибавити акте из става 1. одредба под 1) ове тачке за сараднике лица из тог става, подносилац захтева може доставити и изјаву тог лица дату под материјалном и кривичном одговорношћу да његови сарадници нису осуђивани.
			Народна банка Србије цени да ли лице из става 1. ове тачке има добру пословну репутацију на основу документације и доказа из ове тачке, као и других података којима располаже. 
			Добру пословну репутацију има лице које је у досадашњем раду показало да поседује лични, морални и професионални интегритет који ће обезбедити управљање, односно руковођење радом платног система у складу с правилима сигурног и стабилног пословања платног система. 
			Сматра се да лице из става 1. ове тачке нема добру пословну репутацију нарочито у следећим случајевима: 
			1) ако је правноснажно осуђено за кривична дела против привреде, имовине, правног саобраћаја, јавног реда и службене дужности или правосуђа, или за кривична дела прања новца или финансирања тероризма, или за кривична дела за која је изречена безусловна казна затвора, или за слична или упоредива кривична дела у складу с прописима стране државе; 
			2) ако је сарадник тог лица правноснажно осуђен за кривична дела из одредбе под 1) овог става; 
			3) ако је у последњих десет година починило тежу повреду, односно понављање повреде прописа којим се уређује спречавање прања новца и финансирања тероризма.
			Подаци о лицима с квалификованим учешћем у правном лицу
			11. Податком о лицима с квалификованим учешћем у подносиоцу захтева и висини њиховог учешћа сматра се графички приказ у којем се детаљно утврђује структура власништва подносиоца захтева све до физичких лица, односно тржишно препознатљивих правних лица, укључујући: име и презиме, односно пословно име сваког лица које има учешће у подносиоцу захтева, укупан број, врсту и номинални износ акција, односно удела и проценат власништва у капиталу, односно гласачких права, с јасном идентификацијом лица која имају директно, као и индиректно квалификовано учешће (у даљем тексту: квалификовани власник).
			Тржишно препознатљивим правним лицем у смислу ове одлуке сматра се страно правно лице чије се хартије од вредности котирају на берзи у земљама OECD-a. 
			Подацима и доказима о подобности квалификованог власника – физичког лица да обезбеди стабилно и сигурно управљање радом платног система сматрају се:
			1) очитана биометријска лична карта, односно копија личне карте тог лица (за држављане Републике Србије), копија пасоша (за стране држављане);
			2) биографија тог лица, укључујући податке о његовом радном ангажовању и стручној спреми, као и о томе да ли је ово лице члан органа управљања или је било члан органа управљања правног лица, с контакт подацима за то правно лице;
			3) докази о доброј пословној репутацији тог лица из тачке 10. став 1. одредбе под 1) и 2) ове одлуке;
			4) подаци о имовинском стању, односно о сопственим средствима тог лица – непокретности, учешће у капиталу других правних лица са апсолутним и процентуалним износом власништва, новчани депозити у банкама и др. – уз одговарајуће доказе о том власништву и пореклу тих средстава (нпр. извод из одговарајућег регистра, потврда банке и др.);
			5) списак сарадника тог лица у смислу тачке 10. ст. 6. и 7. ове одлуке, уз који се за те сараднике прилажу акти из тачке 10. став 1. одредба под 1) ове одлуке;
			6) изјава о задужености тог лица код домаћих и страних правних и физичких лица, са спецификацијом ових лица и износима задужења; доказ да то лице није обвезник пореза, односно доказ надлежног органа о измирењу пореских обавеза;
			7) доказ о пореклу средстава (извор средстава) којима је стечено квалификовано учешће. 
			Подацима и доказима о подобности квалификованог власника – правног лица да обезбеди стабилно и сигурно управљање радом платног система сматрају се:
			1) доказ о упису тог лица у регистар привредних субјеката, односно регистрацији код надлежног органа;
			2) подаци о томе ко су крајњи власници квалификованог власника – све до физичких лица, односно тржишно препознатљивих правних лица која имају учешће у том лицу, укључујући: име и презиме, односно пословно име сваког лица које има учешће у квалификованом власнику, адресу његовог пребивалишта, односно регистрованог седишта и друге идентификационе податке за та лица, као и о томе колики су апсолутни и процентуални износи власништва уз одговарајуће доказе (извод из књиге удела, препис акционара из књиге акционара и сл.);
			3) за чланове органа управљања квалификованог власника и с њим блиско повезана лица – подаци и документација из става 3. одредбе под 2) и 5) ове тачке;
			4) финансијски извештаји квалификованог власника за последње две пословне године, као и мишљење овлашћеног ревизора ако је квалификовани власник обвезник ревизије финансијских извештаја у складу с прописима;
			5) подаци о томе да ли квалификовани власник има власништво, односно учешће у неком другом правном лицу и колики је апсолутни и процентуални износ његовог власништва на радни дан пре подношења захтева за давање дозволе, као и да ли је и колику добит то друго правно лице остварило у претходне две године; 
			6) изјава о укупној задужености квалификованог власника код домаћих и страних правних и физичких лица, са списком тих лица и износима задужења;
			7) докази из тачке 10. став 1. одредбе под 1) и 2) о неосуђиваности правног лица за дела из тачке 12. став 4. ове одлуке;
			8) доказ надлежног органа о измирењу пореских обавеза;
			9) доказ о пореклу средстава (извор средстава) којима је стечено квалификовано учешће.
			Ако је квалификовани власник члан групе друштава, поред документације из става 4. ове тачке, достављају се и подаци о структури групе, врсти послова које обављају група и њени чланови, лицима који имају контролно учешће у тој групи, као и извештај о ревизији консолидованих финансијских извештаја групе за претходне две године, који је израдио овлашћени ревизор.
			Изузетно од става 4. ове тачке, ако је квалификовани власник тржишно препознатљиво правно лице, доставља се следећа документација:
			1) списак лица која имају квалификовано учешће у квалификованом власнику, са основним подацима о тим лицима;
			2) доказ да се квалификовани власник котира на берзи;
			3) документацију из става 4. одредбе од 3) до 9) ове тачке.
			Изузетно од ст. 1. до 6. ове тачке, ако је за квалификованог власника оцену подобности већ извршио орган надлежан за давање дозволе и надзор над пословањем лица у финансијском сектору, достављају се подаци о том органу и резултат оцене квалификованог власника. 
			12. Пословну репутацију квалификованог власника – физичког лица, односно чланова органа управљања квалификованог власника – правног лица и лица која су с тим правним лицем блиско повезана – Народна банка Србије цени на начин из тачке 10. ове одлуке, а имајући у виду тачку 11. став 7. те одлуке.
			Народна банка Србије цени да ли квалификовани власник – правно лице има добру пословну репутацију на основу документације и доказа из тачке 11. ст. 4. до 7. ове одлуке. 
			Добру пословну репутацију има правно лице које је током целокупног дотадашњег пословања показало способност да управља ризицима, остварило успешне резултате и стекло углед у оквиру области којој припада његова делатност.
			Сматра се да правно лице нема добру пословну репутацију у следећим случајевима:
			1) ако је правноснажно осуђено за кривична дела против привреде, имовине, правног саобраћаја, јавног реда, службене дужности или правосуђа, кривична дела прања новца или финансирања тероризма или друга слична или упоредива кривична дела у складу с прописима стране државе;
			2) ако је у последњих десет година починило тежу повреду, односно понављање повреде прописа којим се уређује спречавање прања новца и финансирања тероризма.
			При оцени финансијског стања квалификованог власника – физичког лица, Народна банка Србије оцењује могућност тог лица да из сопствених средстава (не рачунајући позајмљена средства) финансира свој улог у капитал оператора, као и да, по потреби, обезбеди додатни капитал.
			При оцени финансијског стања квалификованог власника – правног лица, Народна банка Србије оцењује могућност тог лица да финансира свој улог у капитал оператора, као и да, по потреби, обезбеди додатни капитал, и то нарочито на основу података из финансијских извештаја тог лица.
			Подаци о спољном ревизору
			13. Ако је за подносиоца захтева обавезна ревизија финансијских извештаја у складу са законом – уз навођење податка о спољном ревизору који обавља ревизију финансијских извештаја подносиоца захтева у години у којој се подноси захтев, доставља се и акт о ангажовању тог ревизора. 
			III. ДАВАЊЕ САГЛАСНОСТИ НА ИЗМЕНЕ И ДОПУНЕ ПРАВИЛА РАДА ПЛАТНОГ СИСТЕМА
			14. Оператор је дужан да Народној банци Србије поднесе захтев за давање сагласности на измене и допуне елемената правила рада платног система из члана 148. Закона, уз који је дужан да достави:
			1) предлог измена и допуна правила рада платног система, као и пречишћени текст тих правила који садржи предложене измене и допуне;
			2) образложење предложених измена и допуна с проценом њиховог утицаја на управљање ризицима у платном систему.
			Народна банка Србије сагласност из става 1. ове тачке даје решењем, под условом да је достављена уредна документација из тог става и да су предложене измене и допуне елемената правила рада система у складу са Законом и прописима донетим на основу Закона. 
			Оператор је дужан да Народној банци Србије достави копију усвојеног текста измена и допуна правила рада платног система, као и пречишћени текст правила рада платног система на чије је измене и допуне добио сагласност – у року од три дана од дана њиховог усвајања. 
			IV. ПРОМЕНА ПОДАТАКА У ДОКУМЕНТАЦИЈИ НАКОН ПОДНОШЕЊА ЗАХТЕВА
			15. Ако се, након подношења захтева за давање дозволе и захтева за давање сагласности на измене и допуне елемената правила рада платног система а пре него што Народна банка Србије изда ту дозволу, односно сагласност, промене подаци достављени уз захтев – подносилац захтева дужан је да о томе без одлагања обавести Народну банку Србије и да јој одмах достави нове податке.
			V. ОБАВЕШТЕЊЕ И ДОКАЗИ У ВЕЗИ СА ИМЕНОВАЊЕМ ЧЛАНА ОРГАНА УПРАВЉАЊА ИЛИ РУКОВОДИОЦА ПЛАТНОГ СИСТЕМА
			16. Оператор обавештава Народну банку Србије о именовању и разрешењу, односно оставци лица које је члан органа управљања и/или руководилац платног система најкасније наредног радног дана од дана тог именовања, односно разрешења или оставке.
			Уз обавештење о именовању из става 1. ове тачке, оператор је дужан да за именовано лице из тог става достави одлуку надлежног органа оператора о именовању тог лица и документацију и доказе из тачке 10. ове одлуке.
			Ако оператор поново именује исто лице из тачке 10. став 1. ове одлуке (реизбор), уз обавештење о именовању из става 1. ове тачке, оператор доставља следећу документацију:
			1) одлуку надлежног органа оператора о поновном именовању лица;
			2) акте надлежног органа из тачке 10. став 1. одредба под 1) и 2) ове одлуке; 
			3) другу документацију по захтеву Народне банке Србије.
			Ако на основу документације и доказа из ове тачке није могуће утврдити све чињенице значајне за оцену добре пословне репутације именованог лица – Народна банка Србије може од оператора тражити да достави и другу документацију, односно податке за које закључи да су јој потребни.
			VI. ОБАВЕШТЕЊЕ И ДОКАЗИ У ВЕЗИ СА СТИЦАЊЕМ КВАЛИФИКОВАНОГ УЧЕШЋА У ОПЕРАТОРУ 
			17. Оператор, односно квалификовани власник дужни су да Народну банку Србије обавесте о стицању квалификованог учешћа у оператору најкасније наредног радног дана од дана тог стицања.
			Стицањем квалификованог учешћа у смислу ове одлуке сматра се и увећање квалификованог учешћа у оператору. 
			У обавештењу из става 1. ове тачке наводе се врста, укупан број и номинални износ акција, односно удела и проценат учешћа квалификованог власника који је стекао у основном капиталу оператора. 
			На документацију и доказе који се достављају уз обавештење из става 1. ове тачке, као и оцену подобности квалификованог власника да обезбеди стабилно и сигурно управљање радом платног система, сходно се примењују тач. 11. и 12. ове одлуке.
			Ако на основу документације и доказа из тачке 11. ове одлуке није могуће утврдити све чињенице значајне за оцену подобности квалификованог власника да обезбеди стабилно и сигурно управљање радом платног система – Народна банка Србије може од оператора, односно квалификованог власника тражити да доставе и другу документацију, односно податке за које оцени да су јој потребни.
			VII. ДОСТАВЉАЊЕ ПРОПИСАНЕ ДОКУМЕНТАЦИЈЕ 
			18. Документација прописана овом одлуком доставља се у оригиналу или копији овереној у складу с прописима, осим документације у вези с којом се подаци могу проверити увидом у јавне регистре код надлежних органа. Документација из овог става не може бити старија од шест месеци.
			Документација из става 1. ове тачке мора бити на српском језику, а ако је на страном језику – уз оригинал или оверену копију документа доставља се и његов превод на српски језик, који је оверио судски тумач, осим у случају да се ради о финансијским извештајима и извештајима о ревизији финансијских извештаја правних лица на енглеском језику.
			Ако оригинал документације из става 2. ове тачке није ни на српском ни на енглеском језику, а није могуће прибавити превод с језика на којем је израђен – достављају се његови преводи на енглески језик и на српски језик, које је оверио судски тумач.
			19. Подносиоци захтева из ове одлуке дужни су да, поред прописане документације, Народној банци Србије доставе и податак о датуму на који су извршили плаћање накнаде прописане одлуком којом се утврђује јединствена тарифа по којој Народна банка Србије наплаћује накнаду за извршене услуге, као и доказ о извршеном плаћању републичке административне таксе у складу с прописима којима се уређује плаћање те таксе.
			20. Правно лице које је добило дозволу за рад платног система обавезно је да Народној банци Србије достави правила рада тог платног система најкасније наредног дана од дана њиховог усвајања.
			VIII. ЗАВРШНE ОДРЕДБE
			21. Даном почетка примене ове одлуке престаје да важи Одлука о ближим условима и начину давања дозволе за рад платног система и сагласности на измене и допуне правила рада платног система („Службени гласник РС”, број  49/15).
			22. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 17. марта 2019. године.
			О. број  20
			У Београду, 14. децембра 2018. године
			Гувернер
			Народне банке Србије,
			др Јоргованка Табаковић, с.р.
			
			
			
			
			
	

