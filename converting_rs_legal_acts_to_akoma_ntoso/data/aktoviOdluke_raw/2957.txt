





На
основу члана 67. став 2. Закона о одбрани („Службени гласник РС”, број 116/07) и
члана 43. став 1. Закона о Влади („Службени гласник РС”, бр. 55/05, 71/05 – исправка,
101/07 и 65/08), 

Влада
доноси





ОДЛУКУ

о објектима од посебног
значаја за одбрану

„Службени гласник
РС“, број
112 од 10.
децембра 2008.





1.
Овом одлуком одређују се објекти од посебног значаја за одбрану Републике Србије.




2.
Врсте објеката од посебног значаја за одбрану у смислу ове одлуке су: 

а)
објекти у којима су смештени велики техничко-технолошки системи, у складу са актом
о одређивању великих техничких система од значаја за одбрану;

б)
објекти у којима се производе предмети од значаја за одбрану, и то: 

–
објекти за производњу и ремонт предмета наоружања и војне опреме и објекти других
привредних друштава, правних лица и предузетника који су оспособљени за производњу
предмета наоружања и војне опреме, 

–
објекти и постројења за производњу и ремонт опреме за потребе цивилне заштите и
Службе осматрања, обавештавања и узбуњивања, 

–
објекти за производњу производа црне и обојене металургије, 

–
објекти за градњу и ремонт авиона и авионске опреме, 

–
објекти за градњу и ремонт бродова и бродске опреме, 

–
објекти за производњу и ремонт мотора, шинских возила, друмских моторних возила
и трактора, 

–
објекти за производњу електричних машина и апарата, 

–
објекти за производњу базних хемијских производа, 

–
објекти за производњу цемента, 

–
објекти за прераду каучука, 

–
објекти за производњу прехрамбених производа, дневног капацитета 10 t и више, 

–
објекти графичких делатности – штампарије, за производњу и прераду папира, 

–
млинови за жито и други објекти за прераду прехрамбених производа, дневног капацитета
10 т и више, 

–
хидроелектране и термоелектране, 

–
топлане капацитета 10 МW и већег, 

–
мелиорације, регулације и заштитни насипи у захвату насеља, 

–
бране преко 5 м висине и бране за акумулације од 30.000 m³ и веће, 

–
објекти са инсталацијама за производњу и прераду течних горива и гасова свих капацитета,


–
објекти у којима се производе и користе нуклеарне сировине и нуклеарна енергија,


–
рудници угља с површинском и јамском експлоатацијом, сушаре за сушење лигнита и
рудници олова, цинка и бакра, 

–
објекти за производњу лекова и других фармацеутских средстава; 

в)
објекти у којима се складиште или чувају предмети од значаја за одбрану, и то:

–
складишта и пумпне станице за течна горива и гасове свих капацитета, 

–
складишта, силоси и хладњаче за прехрамбене производе и складишта за сталне и тржишне
робне резерве, капацитета преко 2.000 m³, 

–
стална складишта експлозивних, запаљивих и отровних материјала, капацитета 1000
кг и више, 

–
складишта за све врсте предмета наоружања и војне опреме, 

–
стална складишта за све врсте опреме цивилне заштите и Службе осматрања, обавештавања
и узбуњивања; 

г)
објекти у којима се врше услуге за потребе одбране, и то: 

–
међумесни и месни телекомуникациони стални кабловски водови (ваздушни, подземни,
подводни и опрема и уређаји за рад на њима), 

–
бежични телекомуникациони уређаји за све врсте веза, 

–
радио-базне станице за мобилну телефонију, 

–
зграде и делови зграда намењени телекомуникацијама и везама, 

–
објекти и уређаји радио-дифузног и телевизијског система, 

–
навигациони системи и објекти који у унутрашњој пловидби и ваздушном саобраћају
служе у навигационе сврхе, 

–
бродови унутрашње пловидбе, технички пловни објекти унутрашње пловидбе и скеле,


–
болнице са 100 болесничких постеља и више и објекти здравствених организација, 

–
велики информациони системи који садрже и обрађују податке од значаја за одбрану
земље, 

–
водоводи на свим објектима за захватање и пречишћавање вода, као и резервоари и
каптирани извори капацитета преко 1000 литара воде у минути, 

–
канализација капацитета за 20.000 становника и више; 

д)
одређени инфраструктурни објекти, и то:

–
државни путеви I и II реда, општински путеви, некатегорисани путеви и улице преко
5 km, 

–
јавна железничка инфраструктура, индустријска железница и метрои, 

–
путни објекти на прузи (мостови, надвожњаци, подвожњаци, вијадукти, аквадукти, пропусти,
тунели, галерије, потпорни и обложни зидови и сл.) дужине више од 10 m, 

–
објекти на вештачким пловним путевима, луке, пристаништа и пристани на дубинама
већим од 2 m, 

–
далеководи, трансформаторске станице и расклопна постројења у систему далековода
напона 35 kV и већег, 

–
нафтоводи и гасоводи свих капацитета; 

ђ)
објекти у којима је седиште државних органа и организација образованих у складу
са законом; 

е)
објекти у којима је седиште правног лица које је одређено актом надлежног органа
као правно лице од посебног значаја за одбрану; 

ж)
склоништа и други јавни објекти намењени за заштиту људи и материјалних добара и
заштиту животне средине. 



3.
Приликом стандардизације и типизације објеката из тачке 2. ове одлуке, орган надлежан
за стандардизацију и типизацију дужан је да их прилагоди потребама одбране земље
и претходно прибави сагласност Министарства одбране. 



4.
Безбедност објеката од посебног значаја обухвата организовање и спровођење мера
за њихову заштиту од оштећења или уништења, односно откривања тајних података о
објектима или самих објеката – локација. 

Мере
заштите објеката од посебног значаја за одбрану одредиће се посебним прописом, у
складу са законом. 



5.
На предлог надлежних министарстава и великих техничко-технолошких система, министар
одбране доноси решење о појединачим објектима или деловима објеката од посебног
значаја за одбрану. 

Евиденцију
о објектима од посебног значаја води Министарство одбране. 

Решење
из става 1. донеће се у року од 90 дана од дана ступања на снагу ове одлуке.




6.
Ова одлука ступа на снагу осмог дана од дана објављивања у „Службеном гласнику Републике
Србије”. 



05 број 80-5142/2008-2

У Београду, 6. децембра 2008. године

Влада

Први потпредседник Владе –

заменик председника Владе,

Ивица Дачић, с.р.



