



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ГЕОРГИЈА У БЕЖАНИЈИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Георгија у Бежанији, са покретним стварима у
њој које су од посебног културног и историјског значаја, утврђује се за
споменик културе.

Тачка 2.

Црква Св. Георгија у Бежанији, са покретним стварима у
њој које су од посебног културног и историјског значаја (у даљем тексту:
споменик културе), налази се на територији града Београда, у општини Нови
Беогрд, у Бежанији, улица Војвођанска 70, у приватној својини – власник Српска
православна црква, на катастарској парцели број 3484/1, КО Бежанија.

Споменик културе сазидан је 1878. године као
једнобродна грађевина с једном полукружном апсидом на источној страни и
припратом с хором и високим троспратним звоником на западном делу цркве.
Архитектура представља мешавину више стилских компонената – неокласицизам са
елементима барока и романтизма. Унутрашњост цркве подељена је на четири
компартимента помоћу лукова и пиластера, што се одразило и на рашчлањавању
фасада. Црква је обновљена 1938. године када је урађен иконостас и зидне слике
у техници „ал сека”, аутора Андреја Биценка.

Стилска разноврсност архитектонских елемената споменика
културе сведочи о концепцији грађења сакралних објеката током 19. века.

Тачка 3.

Заштићена околина споменика културе обухвата следеће
катастарске парцеле: бр. 3484/1 и 3484/2 КО Бежанија, у приватној својини –
власник Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика;

2) ажурно праћење стања и одржавање
конструктивно-статичког система, кровног покривача, свих фасада и ентеријера;

3) осликавање унутрашњих зидова споменика културе може
се вршити само на основу услова и сагласности надлежног завода за заштиту
споменика културе;

4) паљење свећа у споменику културе дозвољава се само
на месту које одреди надлежни завод за заштиту споменика културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) обнова дотрајалих и оштећених делова уличне ограде
према постојећим елементима;

3) урбанистичко и хортикултурно опремање, уређење,
одржавање и коришћење порте као јавног простора.

Тачка 6.

Списак покретних добара од посебног културног и
историјског значаја која се налазе у цркви Св. Георгија у Бежанији чини
саставни део ове одлуке и чува се у цркви Св. Георгија у Бежанији.

Тачка 7.

Ову одлуку објавити у „Службеном гласнику Републике
Србије”.



05 број 633-4729/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



