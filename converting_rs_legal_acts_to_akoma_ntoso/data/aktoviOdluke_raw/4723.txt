

Редакцијски пречишћен текст





На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
РИБНИЧКЕ ЦРКВЕ И СТАРЕ ШКОЛЕ У ПАШТРИЋУ* ЗА СПОМЕНИК КУЛТУРЕ

* „Службени гласник РС”, број 10/2000 (испр.).

„Службени гласник
РС”, бр. 5 од 17. II 2000, 10 од 5. IV 2000. (испр.) 

Тачка 1.

Рибничка црква, са покретним стварима у њој које су од
посебног културног и историјског значаја, и стара школа у Паштрићу*
утврђују се за споменик културе.

* „Службени гласник РС”, број 10/2000 (испр.).

Тачка 2.

Рибничка црква, са покретним стварима у њој које су од
посебног културног и историјског значаја, и стара школа у Паштрићу* (у
даљем тексту: споменик културе), налазе се на територији општине Мионица, у
Попадићу, на катастарским парцелама бр. 1039 и 1042 КО Паштрић, у приватној
својини и број 1062 КО Паштрић, у државној својини.

Споменик културе састоји се из цркве посвећене Св.
апостолима Петру и Павлу и старе школе.

Најстарији помен рибничког манастира, претвореног 1837.
године у мирску цркву, потиче из 1657. године. За време Кочине крајине црква је
спаљена, да би током 19. века у више наврата била обнављана, од чега је за
последњу обнову 1823. године, заслужан кнез Јовица Милутиновић. Данашња црква
саграђена је 1909. године, према пројекту архитекте Светозара Ивачковића.
Основе је уписаног грчког крста са пространом олтарском апсидом, споља
тространом, а изнутра полукружном и наглашеним просторима за ђаконикон и
проскомидију. На западној страни је несразмерно мала припрата са две нише, од
којих је у једној смештено степениште кружне основе које води на галерију. У
оригиналној верзији црква је имала куполу. Главни портал је наглашен тремом са
два стуба спојена луком. Црква је изведена од опеке и омалтерисана. Декорација
фасада постигнута је наизменичним хоризонталним тракама, црвене и жуте боје.

Прва зграда основне школе у Рибници подигнута је 1839.
године. Због несолидне градње замењена је осамдесетих година 19. века садашњим
здањем, врло пространим јер га је користило неколико околних села. Када је
почетком осамдесетих година Рибница добила нову школску зграду, стара је
претворена у ученички интернат.

Споменик културе, поред несумњивих уметничких
квалитета, поседује и атрибуте сведочанства значајног за проучавање историјских
прилика у ваљевском крају, од средине 19. до почетка 20. века.

* „Службени гласник РС”, број 10/2000 (испр.).

Тачка 3.

Заштићена околина споменика културе обухвата следеће
катастарске парцеле: бр. 1037, 1038, 1039, 1040, 1041, 1042, 1043, 1059 и 1187
КО Паштрић, у приватној својини и бр. 1036, 1062, 1266, 1277 и 1293 КО Паштрић,
у државној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) осигурање портала савременим бравама које имају виши
степен сигурности од провала.

Тачка 5.

Утврђују се се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) забрана радова који могу угрозити статичку
безбедност споменика културе;

3) забрана градње објеката који загађују и угрожавају
животну средину;

4) забрана коришћења објеката за делатности које
угрожавају животну средину буком, загађењем и депоновањем отпадног материјала;

5) забрана испуштања отпадних вода у земљиште и
водотокове;

6) забрана регулације водотока, осим у циљу заштите и
презентације споменика културе.

Тачка 6.

Списак покретних добара од посебног културног и
историјског значаја која се налазе у Рибничкој цркви у Паштрићу* чини
саставни део ове одлуке и чува се у Рибничкој цркви у Паштрићу.*

* „Службени гласник РС”, број 10/2000 (испр.).

Тачка 7.

Ову одлуку објавити у „Службеном гласнику Републике
Србије”.



05 број 633-4723/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 

