





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ МУЗЕЈА
„РАС” У НОВОМ ПАЗАРУ 

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.







Тачка 1. 

Зграда Музеја „Рас” у Новом Пазару утврђује се за споменик
културе.



Тачка 2.

Зграда Музеја „Рас” (у даљем тексту: споменик културе) налази
се на територији општине Нови Пазар у Новом Пазару, у Улици Стевана Немање број
1, у државној својини, на катастарској парцели број 1161 КО Нови Пазар. 

Споменик културе је подигнут пре 1868. године када је преуређен,
за потребе смештаја руждије (световне школе за муслиманску децу), а по ослобођењу
1912. године, и за Народну основну школу коју су посећивала деца свих конфесија.
Просветно-образовну улогу, са краћим прекидима, задржао је до 1973. године када
је адаптиран за музеј. Објекат је спратни, са организацијом простора прилагођеном
просветно-образовној намени, са учионицама и канцеларијама. Зидан је каменом, опеком
и бондруком. Спољни изглед карактеришу равне, малтерисане фасаде перфориране низом
прозорских отвора, избачена диванхана над улазом и велике масе четвороводног крова
са широким стрехама, покривеног ћерамидом.

Као репрезентативан објекат староградске архитектуре Новог
Пазара зграда Музеја „Рас” својом улогом у развоју образовања и просвете у новопазарском
крају има и шири значај.



Тачка 3.

Заштићена околина споменика културе обухвата катастарске
парцеле бр. 1160/1, 1160/2 и 1161 КО Нови Пазар, у државној својини.



Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и ентеријера,
хоризонталног и вертикалног габарита, облика и нагиба крова, свих конструктивних
декоративних елемената, оригиналних материјала и функционалних карактеристика;

2) ажурно праћење стања и одржавања конструктивно-статичког
система, кровног покривача, фасада, ентеријера, исправности инсталација, осветљавања
споменика културе;

3) забрана доградње, надградње и преградње споменика културе,
као и предузимање радова који би угрозили његову статичку стабилност;

4) задржавање садашње музејске намене, или културно-просветна
намена.



Тачка 5.

Утврђују се следеће мере заштите заштићене околине споменика
културе:

1) забрана градње сталних и привремених објеката који могу
угрозити споменик културе својом величином, обликом, изгледом, неодговарајућом наменом
или коришћењем;

2) забрана постављања мобилних и других привремених објеката
на тротоарима и унутар заштићене околине;

3) очување и оживљавање јавне чесме у оградном зиду. 



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-16

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



