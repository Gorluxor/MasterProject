



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ
СПАСИЋА У ВЕЛИКОЈ ХОЧИ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Кућа Спасића у Великој Хочи утврђује се за споменик
културе.

Тачка 2.

Кућа Спасића у Великој Хочи (у даљем тексту: споменик
културе) налази се на територији општине Ораховац, у Великој Хочи, у приватној
својини, на катастарској парцели број 2596 КО Велика Хоча.

Споменик културе настао је између 1830 и 1835. године
као спратна зграда са тремом и подрумом у приземљу и стамбеном зоном са
чардаком на спрату. Грађена по узору на кућу призренског подграђа, кућа
Спасића, као пример народног градитељства истог стандарда са градским, одражава
уједначен културни образац старог српског становништва Призрена и Велике Хоче у
првој половини прошлог века.

Тачка 3.

Заштићена околина споменика културе обухвата следеће
катастарске парцеле: бр. 2593, 2596 и 2597 КО Велика Хоча, у приватној својини
и број 2584 КО Велика Хоча, у државној својини – пут (улица).

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) увођење спољне и унутрашње расвете.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

4) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватну презентацију налаза.

Тачка 6.

Ову одлуку објавити у „Службеном гласнику Републике
Србије”.





05
број 633-1530/98-6

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



