


	
	Zakon


	
			На основу члана 51. став 2. и члана 54. став 2. Закона о високом образовању („Службени гласник РСˮ, бр. 88/17, 27/18 – др. закон, 73/18 и 67/19) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о оснивању Академије струковних студија косовско метохијска
			"Службени гласник РС", број 82 од 22. новембра 
			2019.
			1. Овом одлуком оснива се високошколска установа под називом: Академија  струковних студија косовско метохијска (у даљем тексту: Академија), тако што се врши статусна промена спајања Високе економске школе струковних студија Пећ у Лепосавићу, Доситеја Обрадовића б.б., Лепосавић (у даљем тексту: ВШП), Високе техничке школе струковних студија Звечан, Нушићева 6, Звечан (у даљем тексту: ВШЗ) и Високе техничке школе струковних студија из Урошевца са привременим седиштем у Лепосавићу, 24. новембра б.б., Лепосавић (у даљем тексту: ВШУ).
			2. Седиште Академије је у Лепосавићу.
			3. Академија је самостална високошколска установа која у обављању делатности обједињује образовни, примењено-истраживачки и стручни рад, као компоненте јединственог процеса високог образовања.
			Академија је установа која обавља делатност високог образовања кроз остваривање основних, специјалистичких и мастер струковних студија, из више научних и стручних области у оквиру образовно-научних поља техничко-технолошких и друштвено-хуманистичких наука.
			4. Академија интегрише функције свих организационих јединица и стручних служби у свом саставу и има својство правног лица са свим правима и обавезама у правном промету и према трећим лицима.
			Академија има високошколске јединице изван седишта без статуса правног лица у:
			1) Звечану;
			2) Крагујевцу;
			3) Краљеву;
			4) Нишу.
			5. Академија има орган управљања – савет, орган пословођења – председника, стручне органе и студентски парламент.
			Утврђивање органа, поступак избора и разрешења, број чланова колективних органа, надлежност и друга питања у вези са органима Академије, уређују се статутом Академије, у складу са законом.
			6. Средства за обављање делатности Академије обезбеђују се из буџета Републике Србије и других извора финансирања, у складу са законом.
			7. Орган управљања Академије је Савет.
			До избора и конституисања Савета Академије у складу са законом о високом образовању, статутом и општим актима Академије, његове послове обављаће Привремени савет у саставу:
			1) проф. др Соња Вујовић (председник привременог савета);
			2) проф. др Драгана Миленковић, члан;
			3) проф. др Срђан Јовић, члан;
			4) проф. др Јелена Беловић, члан;
			5) проф. др Владимир Боранијашевић, члан.
			Именовањем Привременог савета престаје мандат органима управљања ВШП, ВШЗ и ВШУ.
			8. Привремени савет Академије:
			1) донеће статут Академије у року од 30 дана од дана ступања ове одлуке на снагу;
			2) донеће годишњи програм рада Академије;
			3) донеће опште акте неопходне за обављање делатности и функционисање Академије, у року од 90 дана од дана ступања на снагу ове одлуке;
			4) донеће план реорганизације високошколских јединица изван седишта;
			5) спровешће анализу пословања ВШП, ВШЗ и ВШУ;
			6) обављаће и друге послове из надлежности Савета утврђене законом, статутом и другим општим актима.
			9. За вршиоца дужности председника Академије именује се проф. др Дејан Гурешић.
			Именовањем вршиоца дужности председника Академије престаје мандат органима пословођења ВШП, ВШЗ и ВШУ.
			Вршилац дужности председника Академије обављаће послове органа пословођења ВШП, ВШЗ и ВШУ до уписа Академије у судски регистар.
			10. Вршилац дужности председника подноси захтев за издавање дозволе за рад у року од 60 дана од дана доношења статута Академије.
			11. Савет, председник и стручни органи Академије и студентски парламент биће изабрани, односно именовани, у складу са Законом о високом образовању, статутом и општим актима Академије, у року од шест месеци од дана доношења статута.
			Именовањем стручних органа и студентског парламента Академије у складу са Законом, статутом и општим актима Академије, престаје мандат стручним органима и студентским парламентима ВШП, ВШЗ и ВШУ.
			12. Студенти ВШП, ВШЗ и ВШУ уписани на студијске програме закључно са школском 2018/2019. годином настављају студије на уписаним студијским програмима према започетом наставном плану и програму, условима и правилима студија, у складу са законом.
			13. До добијања дозволе за рад и уписа Академије у судски регистар, ВШП, ВШЗ и ВШУ и њихове јединце изван седишта настављају извођење акредитованих студијских програма, у складу са важећом дозволом за рад.
			14. До добијања дозволе за рад и уписа Академије у судски регистар, јавне исправе ће се издавати и оверавати сувим жигом ВШП, ВШЗ и ВШУ, а потписиваће их вршилац дужности председника Академије.
			15. Даном уписа у судски регистар, Академија преузима запослене, имовину, права и обавезе, матичне књиге студената и све друге евиденције ВШП, ВШЗ и ВШУ.
			16. Ова одлука ступа на снагу осмог дана од дана објављивања у „Службеном гласнику Републике Србијеˮ.
			05 број 022-5273/2019
			У Београду, 21. новембра 2019. године
			Влада
			Председник,
			Ана Брнабић, с.р.
	

