


	
	Zakon

	


	
				
					Редакцијски пречишћен текст
				
				
				На основу члана 34. Закона о платним услугама („Службени гласник РС, број 139/14) и члана 18. став 1. тачка 3) Закона о Народној банци Србије („Службени гласник РС, број 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
				Гувернер Народне банке Србије доноси
				ОДЛУКУ
				о облику, садржини и начину коришћења образаца платних налога за извршење платних трансакција у динарима
				"Службени гласник РС", бр. 55 од 25. јуна 
				2015, 78 од 11. септембра 2015, 82 од 8. септембра 2017, 65 од 
				24. августа 2018, 78 од 19. октобра 2018, 22 од 28. марта 2019.
				
				1. Овом одлуком уређују се облик, садржина и начин коришћења образаца платних налога за извршење платних трансакција у динарима преко текућег рачуна.
				Облик, садржину и начин коришћења образаца платних налога за извршење платних трансакција у динарима преко других платних рачуна – пружаоци платних услуга утврђују својим интерним актима како би се кориснику платне услуге омогућило да на сигуран, разумљив и једноставан начин захтева извршење платних услуга, у складу с прописима.
				2. Платни налози из тачке 1. став 1. ове одлуке, јесу:
				1) налог за уплату;
				2) налог за исплату;
				3) налог за пренос.
				3. Налог за уплату је платни налог који се користи за уплате готовог новца на текући рачун (уплате дневног пазара, плаћање обавеза у готовом новцу и друге уплате на текући рачун).
				Налог за уплату садржи следеће елементе:
				1) назив платиоца;
				2) назив примаоца плаћања;
				3) број текућег рачуна примаоца плаћања;
				4) ознаку валуте (РСД);
				5) износ; 
				6) сврху уплате;
				7) шифру плаћања;
				8) број модела позива на број одобрења;
				9) позив на број одобрења;
				10) место и датум пријема;
				11) датум извршења;
				12) потпис, односно сагласност 
				платиоца;
				13) начин извршења налога – хитно.
				*Службени гласник РС, број 82/2017
				**Службени гласник РС, број 65/2018
				4. Налог за исплату је платни налог који се користи за исплате готовог новца са текућег рачуна. 
				Налог за исплату садржи следеће елементе:
				1) назив платиоца;
				2) назив примаоца плаћања;
				3) број текућег рачуна платиоца;
				4) ознаку валуте (РСД);
				5) износ; 
				6) сврху исплате;
				7) шифру плаћања;
				8) број модела позива на број задужења;
				9) позив на број задужења;
				10) место и датум пријема;
				11) датум извршења;
				12) потпис, односно сагласност 
				платиоца.
				*Службени гласник РС, број 82/2017
				5. Налог за пренос је платни налог који се користи за пренос новчаних средстава са текућег рачуна на текући рачун. 
				Налог за пренос садржи следеће елементе:
				1) начин извршења налога – хитно;
				2) назив платиоца;
				3) назив примаоца плаћања;
				4) број текућег рачуна платиоца;
				5) број текућег рачуна примаоца плаћања;
				6) ознаку валуте (РСД);
				7) износ; 
				8) сврху плаћања;
				9) шифру плаћања;
				10) број модела позива на број задужења;
				11) позив на број задужења;
				12) број модела позива на број одобрења;
				13) позив на број одобрења;
				14) место и датум пријема;
				15) датум извршења;
				16) потпис, односно сагласност 
				платиоца/примаоца.
				*Службени гласник РС, број 82/2017
				6. Платни налог из тачке 2. ове одлуке садржи оне елементе прописане тач. 3. до 5. те одлуке који су неопходни за његово извршење, а пружалац платних услуга може, поред тих елемената, за потребе извршења платних трансакција утврдити и додатне елементе на платном налогу (бар код, оптичко препознавање карактера – OCR и сл).
				Поред елемената из става 1. ове тачке, платни налог из тог става који се издаје у електронском облику мора да садржи и елементе на основу којих се врши провера аутентичности његовог подносиоца, као и тачности и комплетности података из тог налога.
				Ако пружаоци платних услуга или 
				примаоци плаћања који издају рачуне/фактуре утврде и омогуће 
				коришћење дводимензионалног бар-кôда заснованог на ISO 18004 
				стандарду – QR кôд (енг. QR – Quick 
				Response) за потребе извршења платних трансакција, 
				односно преузимања елемената платног налога из тачке 2. ове 
				одлуке – дужни су да коришћење овог кôда омогуће у складу са 
				одлуком којом се уређују општа правила за извршавање инстант 
				трансферa одобрења.
				**Службени гласник РС, број 65/2018
				7. Обрасци платних налога из тачке 2. 
				ове одлуке који се издају на папиру правоугаоног су облика и 
				јединствених димензија 99 х 210 mm, што одговара 1/3 папира 
				формата А4, а штампају се на самокопирајућем папиру беле боје с 
				црним линијама.
				Изглед и распоред елемената на 
				обрасцима платних налога из става 1. ове тачке дају се у Прилогу 
				1, који је одштампан уз ову одлуку и њен је саставни део. 
				Образац платног налога из ове тачке 
				има најмање два примерка.
				Пружалац платне услуге дужан је да по 
				пријему платног налога из ове тачке тај налог овери, да 
				кориснику платне услуге без накнаде преда први примерак овереног 
				налога, а да код себе задржи други примерак тог налога.
				Изузетно од ст. 3. и 4. ове тачке, на 
				захтев корисника платних услуга, а уз сагласност пружаоца 
				платних услуга, платни налог из ове тачке може да се састоји 
				само од једног примерка, у ком случају је пружалац платне услуге 
				дужан да кориснику платних услуга без накнаде преда потврду о 
				пријему овог налога коју је оверио, а ако се ради о налогу за 
				пренос и корисник платних услуга је правно лице – ову потврду 
				без накнаде том лицу предаје само ако ово правно лице захтева 
				предају те потврде.
				Пружалац платних услуга може утврдити 
				другачији образац платног налога из ове тачке у односу на 
				захтеве из става 1. те тачке, а може утврдити и другачији изглед 
				и распоред елемената на том обрасцу у односу на Прилог 1 ове 
				одлуке (нпр. платни налог у једном примерку са уздужном 
				перфорацијом).
				*Службени гласник РС, број 82/2017
				8. Садржај и начин попуњавања елемената на обрасцима платних налога из тачке 2. ове одлуке дати су у Прилогу 2, који је одштампан уз ову одлуку и њен је саставни део.
				Подаци на елементима образаца платних налога из тачке 2. ове одлуке исписују се описно и нумеричким знаковима и распоређени су на тим обрасцима према карактеру тих знакова.
				Шифре плаћања из тачке 3. одредба под 7), тачке 4. одредба под 7) и тачке 5. одредба под 9) ове одлуке утврђене су у Прилогу 3, који је одштампан уз ову одлуку и њен је саставни део. Шифре плаћања прописује Народна банка Србије на предлог министарства надлежног за послове финансија.
				Обрасци платних налога из тачке 2. ове одлуке издају се и попуњавају на српском језику – ћириличним, односно латиничним писмом.
				9. Пружалац платних услуга одбиће 
				извршење платног налога који није попуњен и издат у складу са 
				овом одлуком и/или другим прописом.
				Пружалац платне услуге не може да 
				одбије извршење платног налога издатог у складу са овом одлуком 
				само због тога што корисник платне услуге није печатом оверио 
				платни налог из ове одлуке, осим ако на писмени захтев овог 
				корисника није изричито уговорено да је пружалац платних услуга 
				дужан да одбије извршење платног налога тог корисника који није 
				оверен печатом.
				Обавеза пружаоца платне услуге да 
				одбије извршење платног налога који није оверен печатом неће се 
				сматрати изричито уговореном у смислу става 2. ове тачке када је 
				предвиђена једино у општим условима пословања овог пружаоца на 
				које упућује уговор о платним услугама – осим ако корисник 
				платних услуга није у захтеву из става 2. ове тачке изричито 
				тражио да се ова обавеза пружаоца платних услуга из општих 
				услова пословања примењује на давање сагласности тог корисника 
				за извршење платних трансакција.
				*Службени гласник РС, број 82/2017
				10. Даном ступања на снагу ове одлуке престају да важе Одлука о облику, садржини и начину коришћења јединствених инструмената платног промета („Службени гласник РС, бр. 57/04, 82/04, 98/13 и 104/14), Одлука о електронском начину обављања платног промета („Службени гласник РС”, број 57/04), Упутство за спровођење Одлуке о електронском начину обављања платног промета (Г. бр. 11390 од 9. јула 2010. године) и Упутство о формату и намени порука за размену података у обављању послова платног промета (Г. бр. 10456 од 13. новембра 2009. године).
				11. Ова одлука објављује се у „Службеном гласнику Републике Србије” и ступа на снагу 1. октобра 2015. године. 
				О. број 12
				У Београду, 19. јуна 2015. године
				Гувернер
				Народне банке Србије,
				др Јоргованка Табаковић, с.р.
				
				ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" 
				ОДЛУКЕ
				Одлука о изменама Одлуке о облику, садржини и начину коришћења образаца платних налога за извршење платних трансакција у динарима: "Службени гласник РС", број 82/2017-88
				7. Корисник платне услуге, који је пре дана ступања на снагу 
				ове одлуке с банком закључио оквирни уговор о платним услугама, 
				на основу којег је био дужан да платне налоге за извршење 
				платних трансакција у динарима оверава печатом – може банци 
				поднети захтев у писменој форми да више не користи печат за 
				оверу ових налога.
				Корисник платне услуге је дужан да уз захтев из става 1. ове 
				тачке достави нови картон депонованих потписа или други документ 
				у складу са овом одлуком којим одређује лица која су овлашћена 
				за располагање новчаним средствима овог корисника – ако банка 
				захтева од тог корисника достављање и овог картона, односно 
				документа.  
				Банка је дужна да најкасније од наредног дана од дана пријема 
				захтева у складу са ст. 1. и 2. ове тачке извршава и платне 
				налоге овог корисника који нису оверени печатом, односно од тог 
				дана не може одбити извршење ових налога само због тога што нису 
				оверени печатом.
				8. Сви обрасци платних налога који су одштампани до дана 
				ступања на снагу ове одлуке могу се користити и за извршавање 
				платних трансакција које се у складу с том одлуком извршавају и 
				када платни налог није оверен печатом.
				9. Ова одлука објављује се у „Службеном гласнику Републике 
				Србије” и ступа на снагу 1. октобра 2017. године.
				Одлука о изменама Одлуке о облику, садржини и начину коришћења образаца платних налога за извршење платних трансакција у динарима: "Службени гласник РС", број 
				65/2018-209
				4. Сви обрасци налога за 
				уплату који су одштампани до дана ступања на снагу ове одлуке 
				могу се користити за извршавање платних трансакција које се у 
				складу с том одлуком извршавају уписивањем словне ознаке у 
				елемент „начин извршења – хитно”, и то тако што се у налог за 
				уплату, десно од елемента у којем се наводи датум извршења тог 
				налога, уписује словна ознака у складу са овом одлуком. 
				
				5. Ова одлука ступа на снагу 
				осмог дана од дана објављивања у „Службеном гласнику Републике 
				Србије”, а примењује се од 22. октобра 2018. године. 
				
				
				Прилози
				
				НАПОМЕНА ИЗДАВАЧА: 
				Одлуком о о 
				измени и допуни Одлуке о облику, садржини и начину коришћења 
				образаца платних налога за извршење платних трансакција у 
				динарима ("Службени гласник РС", број 78/2015) измењен је Прилог 
				3. (види тачку 1. Одлуке - 48/2015-47)
				Одлуком о изменама Одлуке о облику, садржини и начину коришћења образаца платних налога за извршење платних трансакција у динарима 
				("Службени гласник РС", број 82/2017) Прилози 1. и 2. замењени 
				су новим прилозима (види тачку 6. Одлуке - 82/2017-88).
				Одлуком о изменама и допунама Одлуке о облику, садржини и начину коришћења образаца платних налога за извршење платних трансакција у динарима 
				("Службени гласник РС", број 65/2018) Прилози 1. и 2. замењени 
				су новим прилозима (види тачку 3. Одлуке - 65/2018-209).
				Одлуком о измени Одлуке о облику, садржини и начину коришћења образаца платних налога за извршење платних трансакција у динарима 
				("Службени гласник РС", број 78/2018) Прилог 1. замењен је новим прилогом (види тачку 
				1. Одлуке - 78/2018-164).
				Одлуком о измени Одлуке о облику, садржини и начину коришћења образаца платних налога за извршење платних трансакција у динарима 
				("Службени гласник РС", број 22/2019) Прилог 2. замењен је новим прилогом (види тачку 
				1. Одлуке - 22/2019-12).
				
				Прилог 1 -
				Изглед и 
				распоред елемената на обрасцима платних налога који се издају на 
				папиру
				Прилог 2 -
				Eлементи на 
				обрасцима платних налога – садржај и начин попуњавања
				Прилог 3 - 
				Шифре плаћања
	

