



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ У
УЛИЦИ ИВЕ ЛОЛЕ РИБАРА БРОЈ 4 У ПАНЧЕВУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа у улици Иве Лоле Рибара број 4 у Панчеву утврђује
се за споменик културе.

Тачка 2.

Кућа у улици Иве Лоле Рибара број 4 у Панчеву (у даљем
тексту: споменик културе) налази се на територији општине Панчево, у Панчеву, у
друштвеној својини, на катастарској парцели број 5831 К.О. Панчево.

Уочљив на плану Панчева из 1761. године у оквиру
контумаца, споменик културе је задржао у већој мери оригинални изглед, а пре
свега конструкцију. Грађен је у опеци као приземна заграда издужене основе, са
подрумом, високог крова покривеног бибер црепом и тремом који се протеже дуж
целе подужне стране. Замишљена је као целина формирана од низа, већих и мањих
стамбених јединица, повезаних преко трема из кога се улази у подрум и на таван.
Као једна од најстаријих зграда која својом функцијом контумацке зграде
(карантина за путнике и робу), указује на важан период историје Панчева када је
оно било погранична варош Аустрије према Турској. Настанком ван урбане зоне
кућа у улици Иве Лоле Рибара број 4, имала је доминантну улогу у њеном ширењу,
представљајући тиме сведочанство урбаног развоја града.

Тачка 3.

Заштићена околина споменика културе обухвата
катастарску парцелу број 5831 К.О. Панчево, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивностатичног система, кровног покривача, свих фасада, ентеријера и
исправности инсталација у споменику културе;

3) инсталирање громобранских уређаја и уређаја за
заштиту од пожара;

4) забрана радова који могу угрозити статичку
безбедност споменика културе.

Тачка 5.

Утврђују се следеће мере заштите заштићене околине
споменика културе:

1) забрана градње нових објеката;

2) забрана складиштења материјала и стварања депонија;

3) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-13

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









