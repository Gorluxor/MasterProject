





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању Цркве Св.
Тројице у Баћевцу 

за споменик културе

„Службени гласник
РС”, број 115 од
27. децембра 2005.







1. Црква Св. Тројице
у Баћевцу, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Тројице
у Баћевцу, са покретним стварима у њој које су од посебног културног и историјског
значаја (у даљем тексту: споменик културе), налази се на територији града Београда,
општина Барајево, у Баћевцу, у приватној својини, на катастарским парцелама бр.
711 и 712/1, КО Барајево. 

Споменик културе саграђен
је 1882. године уз остатке темеља старије цркве брвнаре из 1839. године. Има основу
облика сажетог крста са једним централним кубетом и два мања над олтарским делом
и припратом, што представља раскид са праксом подизања правоугаоних једнобродних
цркава у Србији тога времена. Претпоставља се да је аутор пројекта био архитекта
Душан Живановић, први ученик из Србије код Теофила Ханзена, професора бечке Академије
пластичних уметности и великог заговорника националног стила. Фасаде су омалтерисане
и окречене у бело, без пластичних украса, осим кровних венаца на кубетима. Прозорски
отвори на наосу и кубетима оперважени су конусно обрађеним каменим штоковима. Једини
украс у камену налази се на довратнику главних врата. Иконостас је израђен крајем
XIX века у духу неокласицизма са елементима необарокне дуборезачке пластике. Иконе
је насликао 1914. године сликар М. Марковић. Иконостас старе цркве делимично је
сачуван и налази се на хору садашње цркве. 

На месту старе цркве
подигнут је обелиск у славу палих ратника. На врху споменика постављени су, у белом
мермеру, крст и на њега ослоњена фигура жене у молитвеном ставу.

Споменик културе као
један од првих сакралних објеката новог националног стила који је својим просторним
и конструктивним склопом дао посебан допринос у обнови српско-византијског стила
у црквеној архитектури друге половине XIX века, представља значајно архитектонско
и ауторско остварење. 

3. Заштићена околина
споменика културе обухвата катастарске парцеле бр. 711 и 712/1, КО Барајево, у приватној
својини. 

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада и ентеријера;

3) осликавање спољашњих
и унутрашњих зидова споменика културе према условима и уз надзор надлежног завода
за заштиту споменика културе; 

4) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) обнова дотрајалих
и оштећених делова уличне ограде према постојећим елементима;

3) урбанистичко и хортикултурно
опремање, уређење, одржавање и коришћење порте као јавног простора.

6. Списак покретних добара
од посебног културног и историјског значаја која се налазе у Цркви Св. Тројице у
Баћевцу чини саставни део ове одлуке и чува се у Цркви Св. Тројице у Баћевцу.

7. Ову одлуку објавити
у „Службеном гласнику Републике Србије”.





05
број 633-8006/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



