



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ИЛИЈЕ У НИШЕВЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка1.

Црква Св. Илије у Нишевцу утврђује се за споменик
културе.

Тачка 2.

Црква Св. Илије у Нишевцу (у даљем тексту: споменик
културе), налази се на територији општине Сврљиг, у Нишевцу, у приватној
својини, на катастарској парцели број 66 КО Нишевац.

Споменик културе састоји се из цркве и парохијског дома
кога чини мађерница-кухиња и две просторије за становање. Црквену порту
окружује сухозид.

Црква Св. Илије саграђена је крајем ХIХ или почетком ХХ
века на месту црквене грађевине из 1840. године. Правоугаоне је основе са
пространом полукружном олтарском апсидом, засведеном полукалотом, са чије се
северне и јужне стране налазе мања удубљења за проскомидију и ђаконикон.
Скромни фасадни украс сачињавају радијално сложене опеке око прозорских отвора,
који су као и портали лучно завршени. Црква је зидана је од притесаног камена,
некада омалтерисана и окречена у бело. Данас је у лошем стању. У унутрашњости,
на северном зиду, смештена је плоча у спомен на пале у ратовима од 1912. до
1919. године.

Споменик културе представља значајан пример сакралне
архитектуре и народног неимарства на прелазу из ХIХ у ХХ век.

Тачка 3.

Заштићена околина споменика културе обухвата следеће
катастарске парцеле: бр. 63, 65, 66, 67/1, 67/2, 71, 72 и 73 КО Нишевац, у
приватној својини.

Тачка 4.

Утврђују се следеће мере заштите споменика културе:

1) ревитализација споменика културе и враћање у
сакралну функцију;

2) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и декоративних
елемената, оригиналних материјала и функционалних карактеристика;

3) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана препарцелације постојећих парцела;

3) забрана складиштења материјала и стварања депонија;

4) забрана постављања ваздушних, електро и ТТ водова
преко заштићених парцела;

5) забрана извођења радова којима се врши промена
облика терена и промена постојеће намене терена;

6) забрана сече стабала и уклањање вегетације у
заштићеној околини, осим под условима и надзором надлежног завода за заштиту
природе.

Тачка 6.

Ову одлуку објавити у „Службеном гласнику Републике
Србије”.



05 број 633-4730/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



