





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ У
ШТРОСМАЈЕРОВОЈ УЛИЦИ БРОЈ 8 У СУБОТИЦИ ЗА

СПОМЕНИК КУЛТУРЕ

„Службени гласник
РС”, број 48 од
06. августа 2001.







Тачка 1. 

Зграда
у Штросмајеровој улици број 8 у Суботици утврђује се за споменик културе.

Тачка 2.

Зграда
у Штросмајеровој улици број 8 у Суботици (у даљем тексту: споменик културе), налази
се на територији општине Суботица, у Суботици, Улица Штросмајерова број 8, у мешовитој
својини, на катастарској парцели број 6039, КО Стари град Суботица.

Споменик
културе је зграда саграђена 1827. године на месту гостионице из XVIII века. Грађена
је за Андраша Винклеа, као спратна грађевина - гостионица, са шест гостинских соба,
трпезаријом и плесном двораном. Обликована је са стилским обележјима барока и класицизма.
Године 1895. на објекту су извршене знатне интервенције према пројекту Гезе Коцке,
када је фасада декоративно обогаћена у духу еклектике, до данас сачуване. Декорација
зидног платна, у приземном и спратном делу, изведена је хоризонталним жљебовима
у малтеру. У спратном делу над улазним порталом је балкон са балустрадом од кованог
гвожђа. Двокрилни балконски отвор декорисан је профилисаним тракама, бочним пиластрима
и тимпаноном изнад вратница, док ритмично распоређени правоугаони прозори имају
исту пластичну орнаментику, али без тимпанона, са благо профилисаним надпрозорником.
На профилисану траку подкровног венца, са зубчастим низом, надовезује се геометријски
стилизовани фриз источњачког призвука.

Споменик
културе се налази у старом језгру града Суботице, које је као просторно културно-историјска
целина утврђено за културно добро од великог значаја. 

Поред
архитектонско-стилских вредности споменик културе има и културно-историјски значај.
Као један од првих сачуваних једноспратних објеката са почетка XIX века у градитељском
наслеђу Суботице, првобитно подигнут као гостионица, са великом балском двораном,
која је до подизања градског Позоришта (1854. године) служила као сала за одржавање
позоришних представа путујућих трупа, одиграо је веома важну пионирску улогу у развоју
позоришне културе града.

Тачка 3.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, конструктивних и декоративних елемената, оригиналних
материјала и функционалних карактеристика;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе;

4)
постављање табле са подацима о споменику културе, према условима Завода за заштиту
споменика културе.

Тачка 4.

Утврђују
се следеће мере заштите заштићене околине споменика културе:

1)
уклањање – рушење дворишних објеката;

2)
изградња – интерполација нових зграда према Студији заштићеног градског језгра и
Детаљном урбанистичком плану, са уређењем партерних површина дворишта и остваривањем
везе са двориштем новог урбаног блока и Улицом Петра Драпшина. 

Тачка 5.

Ову одлуку објавити у
„Службеном гласнику Републике Србије”.







05
број 633-7457/2001-11

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



