



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ СА
ОКУЋНИЦОМ У РИТИШЕВУ ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.

Тачка 1.

Кућа са окућницом у Ритишеву утврђује се за споменик
културе. 

Тачка 2.

Кућа са окућницом у Ритишеву (у даљем тексту: споменик
културе) налази се на територији општине Вршац, у Ритишеву, у Улици В. Докне
број 38, у приватној својини, на катастарској парцели број 625 КО Ритишево.

Споменик културе је формиран крајем ХIХ века од две
куће, летње кухиње, шупе, чардака, амбара и других помоћних зграда
организованих у затворену градитељску целину. Зграде образују квадратни простор
чистог дворишта, које је са економским повезано пролазом са капијом испод
чардака. Према уличном фронту подигнут је зид који повезује куће подражавајући
њихову фасаду отворима у виду прозора, пиластрима и украсном профилацијом у
малтеру, стварајући привид „преке” куће која је крајем ХIХ века као дериват
градске продирала у село. Као одраз имагинације наручиоца, изражене
организацијом кућишта и обрадом уличног изгледа, окућница у Ритишеву представља
занимљив пример народног градитељства. 

Тачка 3.

Заштићена околина споменика културе обухвата
катастарске парцеле бр. 624 и 625. КО Ритишево, у приватној својини. 

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватну презентацију
налаза;

5) забрана промене намене зграда у окућници;

6) премазивање свих дрвених делова средством за
импрегнацију дрвета које служи и као заштита од пожара. 

Тачка 5.

Утврђују се следеће мере заштите заштићене околине
споменика културе:

1) забрана подизања нових зграда на катастраској
парцели број 625 КО Ритишево; 

2) на катастарској парцели број 624 КО Ритишево може се
подићи нови објекат према условима надлежног завода за заштиту споменика
културе. 

Тачка 6.

Ову одлуку објавити у „Службеном гласнику Републике
Србије”.

05 број 633-1530/98-15

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



