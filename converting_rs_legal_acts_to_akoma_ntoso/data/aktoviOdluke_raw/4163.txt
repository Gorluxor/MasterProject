




 На основу члана 9. ст. 1. и 5. Закона
о стратешкој процени утицаја на животну средину („Службени гласник РС”, број
135/04),
 Републичка агенција за просторно
планирање доноси


ОДЛУКУ
о изради стратешке процене утицаја Просторног плана Републике Србије на животну
средину

„Службени гласник РС“, број 94
од 12. новембра 2009.




 

 1. Приступа се изради Стратешке
процене утицаја Просторног плана Републике Србије на животну средину (у даљем тексту:
Стратешка процена).
 2. Разлози за израду Стратешке
процене дефинисани су на основу територијалног обухвата и могућих утицаја Просторног
плана Републике Србије (у даљем тексту: Просторни план) на животну средину, на следећи
начин: 
 – значај Просторног плана
за заштиту животне средине и одрживи развој произилази из потребе да се заштити
животна средина, побољша квалитет живота и обезбеди одрживи развој у Републици Србији;

 – потребе да се у планирању
просторног развоја Републике Србије сагледају стратешка питања заштите животне средине
и обезбеди њихово решавање на одговарајући начин;
 – чињенице да Просторни план
представља оквир за припрему и реализацију просторних планова, развојних пројеката,
програма и инвестиционих одлука.
 3. Стратешка процена ће се
радити истовремено са израдом Просторног плана, за територију Републике Србије.
 4. Израда Стратешке процене
биће заснована на студијско-аналитичкој документацији из области просторног планирања,
заштите животне средине и другој релевантној документацији.
 5. Стратешком проценом биће
разматрана питања заштите ваздуха, заштите вода, заштите земљишта, заштита живог
света, природе и природних добара, климатске промене, прекогранични утицаји на животну
средину и заштита здравља.
 Стратешком проценом неће
бити разматрана питања заштите културних добара и створених вредности, јер се ова
питања обрађују као посебне теме у оквиру Просторног плана Републике Србије.
 6. Извештај о стратешкој
процени као документ којим се приказује поступак израде Стратешке процене, резултати
до којих се дошло и начин интегрисања у поступак припреме Просторног плана Републике
Србије, садржи:
 – Полазне основе Стратешке
процене: обухват, предмет и циљеви Просторног плана, однос Просторног плана према
релевантним планским и другим документима; 
 – Опште и посебне циљеве
Стратешке процене и индикаторе;
 – Процену могућих утицаја
на животну средину: приказ стања животне средине на подручју Просторног плана; варијанте
развоја планског подручја, укључујући сценарио нултог развоја и варијанте развоја
и заштите планског подручја повољне са аспекта заштите животне средине; процену
утицаја варијантих решења на животну средину, опис мера за спречавање и ограничавање
негативних и увећање позитивних утицаја на животну средину, поређење варијантних
решења и приказ разлога за избор најповољнијег; процену утицаја планских решења
на животну средину, опис мера за спречавање и ограничавање негативних и увећање
позитивних утицаја на животну средину; начин на који су при процени узети у обзир
елементи животне средине и карактеристике утицаја; 
 – Смернице за израду стратешких
процена на нижим хијерархијским нивоима;
 – Програм праћења стања животне
средине у току спровођења Просторног плана;
 – Приказ коришћене методологије;

 – Приказ начина одлучивања,
опис разлога одлучујућих за избор Просторног плана са аспекта разматраних варијантних
решења и приказ начина на који су питања животне средине укључена у Просторни план;
 – Учешће заинтересованих
страна у поступку израде и разматрања Извештаја о стратешкој процени;
 – Извод из Стратешке процене
(закључак – нетехнички резиме).
 7. Носилац израде Стратешке
процене је Републичка агенција за просторно планирање.
 8. Министарства, посебне
организације, јавна предузећа и установе надлежне за послове пољопривреде, шумарства,
водопривреде, саобраћаја и телекомуникација, индустрије, рударства, енергетике,
заштите животне средине, заштите споменика културе, заштите природе, туризма и други
заинтересовани органи и организације, доставиће у року од тридесет дана од дана
ступања на снагу ове одлуке све расположиве податке, услове и документацију од значаја
за израду Стратешке процене из делокруга свог рада носиоцу израде Стратешке процене.

 9. Рок за израду Стратешке
процене је шест месеци од дана ступања на снагу Одлуке о изради Просторног плана.
 Стручни тим за израду Стратешке
процене биће састављен од стручњака одговарајућег профила.
 Стратешка процена ће се вршити
у складу са европским и међународним принципима теорије и добре праксе у изради
стратешке процене утицаја на животну средину за исту врсту планских докумената.
 10. Средства за израду Стратешке
процене обезбеђују се у буџету Републике Србије, преко Републичке агенције за просторно
планирање.
 11. Учешће јавности у разматрању
Извештаја о стратешкој процени обезбеђује се у оквиру јавног увида о Просторном
плану. Јавни увид траје 30 дана, а у току трајања јавног увида одржаће се јавне
презентације у Београду, Новом Саду, Нишу, Крагујевцу и Ужицу.
 12. Одлука о изради стратешке
процене је саставни део Одлуке о изради Просторног плана Републике Србије.
 13. Ову одлуку објавити у
„Службеном гласнику Републике Србије”.
 





 Број 350-952/2009-01
 У Београду, 5. новембра
2009. године
 Републичка агенција 
 за просторно планирање
 Директор,
 проф. др Борислав Стојков,
с.р.



