





На основу чл. 4. и 13. Закона о јавним
службама („Службени гласник РС”, бр. 42/91, 71/94 и 79/05 – др. закон) и члана
43. став 1. Закона о Влади („Службени гласник РС”, бр. 55/05, 71/05 – исправка,
101/07 и 65/08), 

Влада доноси



ОДЛУКУ

о
оснивању Архива Југославије

„Службени
гласник РС”, број 15 од 27.02.2009.





1. Оснива се Архив Југославије, као установа у области културе.

2. Назив установе је Архив Југославије (у даљем тексту: Архив).
Седиште Архива је у Београду, ул. Васе Пелагића 33.

3. Архив је установа са својством правног лица.

4. Делатност Архива је 92512 – делатност архива.

Архив обавља послове који се односе на евидентирање, прикупљање,
преузимање, комплетирање, сређивање, обраду, објављивање, изучавање, заштиту и
коришћење архивске грађе и регистратурског материјала који су настали у раду
централних државних органа и организација, установа, других државних
институција, политичких и других организација, заједница, удружења и других
субјеката југословенске државе од њеног стварања 1918. до 2003. године и
државне заједнице Србија и Црна Гора 2003–2006. године, као и послове везане за
примену Споразума о питањима сукцесије, Анекс „Д” – Архиве, у погледу „Државне
архиве СФРЈ” и међународну сарадњу из архивистичке струке”.

Архив обавља и друге делатности које су неопходне за обављање
основне делатности уписане у судски регистар и које се уобичајено обављају уз
основну делатност.

5. Средства и имовину за оснивање и рад Архива чине средства,
имовина, права и обавезе Архива Србије и Црне Горе из члана 1. тачка 8) Уредбе
о финансирању надлежности које су прешле на Републику Србију с бивше Србије и
Црне Горе („Службени гласник РС”, бр. 49/06 и 63/06), са билансом стања на дан
1. фебруара 2009. године. 

Биланс стања из става 1. ове тачке утврђује Управни одбор Архива
Србије и Црне Горе, који престаје са радом даном почетка рада Архива.

6. Средства за оснивање и рад Архива у државној су својини.

7. Средства за финансирање обављања делатности Архива обезбеђују
се:

– из буџета Републике Србије по основу обављања делатности из
тачке 4. ове одлуке; 

– из прихода које оствари пружањем услуга другим корисницима.

8. Архив почиње са радом даном уписа у судски регистар.

9. За обављање делатности из тачке 4. ове одлуке Архив доноси
годишњи програм пословања, извештај о пословању и годишњи обрачун у складу са
роковима утврђеним законом.

10. Органи Архива јесу: директор, Управни одбор и Надзорни одбор.

Директора, Управни одбор и Надзорни одбор именује Влада.

11. Управни одбор има председника и четири члана.

Управни одбор именује Влада, и то: председника и два члана на
предлог министарства надлежног за послове културе, а два члана из реда
запослених у Архиву.

Управни одбор једном годишње подноси извештај о свом раду
министарству надлежном за послове културе.

12. Надзорни одбор има председника и два члана.

Надзорни одбор именује Влада, и то: председника и једног члана на
предлог министарства надлежног за послове културе, а једног члана из реда
запослених у Архиву.

13. Директора Архива именује Влада на предлог министарства надлежног
за послове културе.

14. Управни и Надзорни одбор Архива Србије и Црне Горе обављаће
послове Управног и Надзорног одбора Архива до именовања органа Архива.

Управни одбор из става 1. ове тачке донеће статут и друге опште
акте неопходне за упис у регистар и почетак рада Архива.

15. До именовања директора Архива, његове послове обављаће и
вршити његова овлашћења вршилац дужности директора Архива Србије и Црне Горе.

16. Директора, Управни одбор и Надзорни одбор Влада ће именовати у
року од 30 дана од дана ступања на снагу ове одлуке.

17. Архив обавља послове управљања и коришћења у односу на следећа
историјско-културна добра, непокретне и покретне ствари, и то: 

1) непокретност у државној својини – зграда Архива и две дворишне
зграде (гаража и депои), у Београду, ул. Васе Пелагића број 33;

2) архивска грађа и регистратурски материјал који су настали у
раду централних државних органа и организација, установа, других државних
институција, политичких и других организација, заједница, удружења и других
субјеката југословенске државе од њеног стварања 1918. до 2003. године и
државне заједнице Србија и Црна Гора 2003–2006. године;

3) Архив користи и део непокретности у државној својини – депо у
згради СИВ-а ИИ, Булевар Зорана Ђинђића број 104, Нови Београд.

18. Даном почетка рада Архив преузима средства, имовину, права,
обавезе и запослене Архива Србије и Црне Горе.

19. Ова одлука ступа на снагу осмог дана од дана објављивања у
„Службеном гласнику Републике Србије”.







05 број 02-899/2009

У Београду, 19. фебруара 2009. године

Влада 

Први потпредседник Владе – 

заменик председника Владе,

Ивица Дачић, с.р.



