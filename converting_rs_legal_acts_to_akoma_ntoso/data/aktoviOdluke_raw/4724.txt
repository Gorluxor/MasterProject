



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
РИМОКАТОЛИЧКЕ ЦРКВЕ СВ. АНТУНА ПАДОВАНСКОГ У БЕЧЕЈУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Римокатоличка црква Св. Антуна Падованског у Бечеју, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Римокатоличка црква Св. Антуна Падованског у Бечеју, са
покретним стварима у њој које су од посебног културног и историјског значаја (у
даљем тексту: споменик културе), налази се на територији општине Бечеј, у Доњој
вароши у Бечеју, у улици Републиканској број 139, у приватној својини, на
катастарској парцели број 6453 КО Бечеј.

Споменик културе је подигнут 1904. године. То је
монументална једнобродна грађевина чији је унутрашњи простор подељен елипсастим
луцима на пет травеја, наткривених лажним готским сводовима. Олтарска апсида је
петострана. На њеној источној и западној страни је смештена по једна
сакристија. Над улазним порталом се уздиже узан и веома висок звоник. Уз
спољашње зидове су призидани масивни контрафори, између којих су прозори у виду
бифора. Кров је покривен бибер црепом.

Својим конструктивним решењима, разиграношћу маса,
добрим пропорцијским односима и успелом применом готичких елемената, споменик
културе представља успело архитектонско остварење са почетка 20. века.

Тачка 3.

Заштићену околину споменика културе сачињава
катастарска парцела број 6453 КО Бечеј, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашне архитектуре и
ентеријера, хоризонталног и вертикалног габарита, облика и нагиба кровова,
кровног покривача, свих конструктивних и декоративних елемената;

2) коришћење споменика културе у сврхе које су у складу
са његовом природом, наменом и значајем;

3) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

4) забрана радова који могу угрозити статичку
безбедност споменика културе;

5) постављање громобранске инсталације;

6) заштита свих дрвених делова конструкције
одговарајућим средством противпожарне заштите;

7) постављање олука;

8) забрана раскопавања, рушења, преправљања,
презиђивања, прерађивања или вршења било каквих радова који могу нарушити
оргинални изглед цркве без утврђених услова и сагласности надлежног завода;

9) постављање хидрантске мреже.

Тачка 5.

Утврђују се следеће мере заштите заштићене околине
споменика културе:

1) забрана извођења грађевинских радова на заштићеној
парцели;

2) забрана промене намене објеката, без услова
надлежног завода;

3) забрана градње нових објеката који својом
архитектуром, габаритом и висином угрожавају споменик културе;

4) очување изворног изгледа спољашње архитектуре,
хоризонталног и вертикалног габарита, облика и нагиба крова, свих декоративних
елемената, кровног покривача и оригиналних материјала на жупном двору;

5) дозвола изградње инфраструктуре уз претходно
обезбеђење заштитних археолошких ископавања и адекватне презентације налаза.

Тачка 6.

Списак покретних добара од посебног културног и
историјског значаја која се налазе у Римокатоличкој цркви Св. Антуна
Падованског у Бечеју чини саставни део ове одлуке и чува се у Римокатоличкој
цркви Св. Антуна Падованског у Бечеју.

Тачка 7.

Ову одлуку објавити у „Службеном гласнику Републике
Србије”.





05 број 633-4722/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



