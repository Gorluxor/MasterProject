


	
	Zakon


	
			На основу члана 5. став 1. Закона о супстанцама које се користе у недозвољеној производњи опојних дрога и психотропних супстанци (,,Службени гласник РСˮ, бр. 107/05 и 25/19) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси 
			ОДЛУКУ
			о образовању Комисије за прекурсоре
			"Службени гласник РС", број 78 од 1. новембра 
			2019.
			1. Образује се Комисија за прекурсоре (у даљем тексту: Комисија).
			2. Задаци Комисије су:
			1) предлаже министру надлежном за послове здравља (у даљем тексту: министар) Списак прекурсора;
			2) прати употребу супстанци ван Списка прекурсора и, ради спречавања злоупотреба, предлаже министру њихову класификацију у складу са чланом 4. Закона о супстанцама које се користе у недозвољеној производњи опојних дрога и психотропних супстанци, као и стављање тих супстанци на Списак прекурсора;
			3) даје стручна мишљења правним лицима која обављају делатност у хемијској, односно фармацеутској индустрији, саставља и ажурира смернице у складу са прописима Европске уније, о начину и поступку препознавања сумњиве употребе прекурсора са Списка прекурсора, као и супстанци ван Списка прекурсора и извештава министарство надлежно за послове здравља (у даљем тексту: Министарство) о уоченим злоупотребама у овој области;
			4) сарађује са правним лицима која обављају делатност у хемијској, односно фармацеутској индустрији, као и са надлежним државним органима у решавању уочених проблема везаних за производњу, односно промет прекурсора, као и супстанци ван Списка прекурсора, односно даје им потребне стручне информације;
			5) обавља и друге стручне послове у вези са производњом, односно прометом прекурсора, по налогу министра.
			3. Комисију чине истакнути стручњаци за област хемије, фармације и медицине, односно стручњаци у примени прекурсора, опојних дрога и психотропних супстанци, као и представници Министарства, министарства надлежног за послове заштите животне средине, министарства надлежног за послове ветерине, министарства надлежног за унутрашње послове и органа надлежног за царинске послове.
			Прeдсeдникa, зaмeникa прeдсeдникa и чланове Комисије именује и разрешава Влада. 
			Комисија се именује на период од четири године.
			Комисија доноси пословник о свом раду.
			4. Средства за рад Комисије обезбеђују се у буџету Републике Србије. 
			5. Комисија подноси Влади годишњи извештај о раду.  
			6. Ова одлука ступа на снагу осмог дана од дана објављивања у „Службеном гласнику Републике Србије”.
			05 број  02-10906/2019
			У Београду, 31. октобра 2019. године
			Влада
			Председник,
			Ана Брнабић, с.р.
	

