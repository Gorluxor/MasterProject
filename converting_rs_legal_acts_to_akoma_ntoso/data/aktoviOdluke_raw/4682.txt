





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ 

О УТВРЂИВАЊУ ЗГРАДЕ
„КРАГУЈЕВАЦ” У ПАНЧЕВУ ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.







Тачка 1.

Зграда
„Крагујевац” у Панчеву утврђује се за споменик културе. 

Тачка 2.

Зграда
„Крагујевац” у Панчеву (у даљем тексту: споменик културе) налази се на територији
општине Панчево, у Панчеву, у Улици Ђуре Јакшића број 1, у друштвеној својини, на
катастарској парцели број 4132, КО Панчево. 

Споменик
културе је изграђен у другој половини XIX века, у духу романтизма,
као угаони спратни објекат, неправилне основе, са собама на спрату и локалом у приземљу.
Грађен је од опеке у кречном малтеру и малтерисан је. Међуспратна конструкција између
подрума и приземља је свод зидан од опеке, а између приземља и спрата - дрвена.
Кров је сложен, са покривачем од бибер црепа. Фасада је хоризонталним венцем подељена
на два дела и некада је била богато декорисана. Прозори у приземљу су лучно засведени
док су на спрату равно завршени. У простору између спрата и приземља налазе се касете
са мотивима шкољки. 

Осим
архитектонске и културно историјске вредности, као објекат јасно дефинисане намене
и функционалне организације простора, у коме се налазио један од првих хотела у
Панчеву, овај споменик културе је значајан и као саставни део старог и још неуништеног
пристанишног дела града који сведочи о урбанизму панчевачког приобаља и његовом
спонтаном развоју. 

Тачка 3. 

Заштићена
околина споменика културе обухвата катастарску парцелу број 4132, КО Панчево, у
државној својини, као и простор наспрам наведене парцеле оивичен осама Улице мученика,
катастарска парцела број 8046, КО Панчево и Улице Ђуре Јакшића, катастарска парцела
број 4133, КО Панчево, у државној својини. 

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала и функционалних карактеристика;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
инсталирање уређаја за заштиту од пожара;

4)
коришћење у угоститељске или пословне сврхе. 

Тачка 5.

Утврђују
се следеће мере заштите заштићене околине споменика културе:

–
урбанистичко и комунално опремање, уређење, одржавање и коришћење уличног простора
испред споменика културе, према условима надлежног завода за заштиту споменика културе.

Тачка 6.

Ову
одлуку објавити у „Службеном гласнику Републике Србије”.





05
број 633-1774/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



