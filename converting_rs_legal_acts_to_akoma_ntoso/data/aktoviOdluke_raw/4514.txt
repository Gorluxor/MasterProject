





На основу члана 9.
став 1. Закона о вишој школи („Службени гласник Републике Србије”, бр. 50/92 и 39/93)
и члана 27. став 2. Закона о јавним службама („Службени гласник Републике
Србије”, бр. 42/91 и 71/94),

Влада Републике
Србије доноси





ОДЛУКУ
	о оснивању Више пословне школе у Новом 
	Саду и о укидању Више економско-комерцијалне школе у Новом Саду и Више школе 
	за организацију и информатику у Новом Саду

„Службени
гласник РС", број 22 од 23. маја 1996.





Тачка
1.

Ради обављања
делатности вишег образовања оснива се виша школа која ће пословати под називом:
Виша пословна школа, са потпуном одговорношћу.

Седиште Више
пословне школе (у даљем тексту: Школа) је у Новом Саду, Булевар краља Петра I
број 38.



Тачка
2.

Средства за оснивање
и почетак рада Школе чине средства Више економско-комерцијалне школе у Новом
Саду и Више школе за организацију и информатику у Новом Саду, утврђена завршним
рачуном, са стањем на дан 31. маја 1996. године.



Тачка
3.

Укидају се дана 31.
маја 1996. године Виша економско-комерцијална школа у Новом Саду и Виша школа
за организацију и информатику у Новом Саду.

Школе из става 1.
ове тачке сачиниће завршне рачуне, са стањем на дан 31. маја 1996. године.



Тачка
4.

Школа преузима
имовину и средства, права и обавезе, као и запослене раднике виших школа из
тачке 3. ове одлуке, на дан 31. маја 1996. године.



Тачка
5.

Од дана ступања на
снагу ове одлуке више школе из тачке 3. ове одлуке не могу отуђити или
оптеретити имовину, вршити продају, нити запослити нове раднике.



Тачка
6.

Школа остварује
наставни план и програм које су остваривале више школе из тачке 3. ове одлуке.

Наставни план и
програм се остварује на српском језику.



Тачка
7.

Школа почиње са
радом 1. јуна 1996. године.



Тачка
8.

Студенти који су
започели студије у Вишој економско-комерцијалној школи и Вишој школи за
организацију и информатику, настављају студије у Вишој пословној школи, по
наставним плановима и програмима по којима су започели студије, у складу са
законом.



Тачка
9.

До конституисања
управног одбора Школе Влада Републике Србије (у даљем тексту: Влада) образује
привремени управни одбор који има шест чланова.



Тачка
10.

Привремени управни
одбор:

1) донеће статут
Школе, до 30. јуна 1996. године;

2) донеће наставни
план и програм вишег образовања;

3) обавиће послове у
вези са уписом студената у прву годину студија у школској 1996/97. години;

4) обављаће и друге
послове из надлежности управног одбора и наставног већа, утврђене законом.



Тачка
11.

До именовања
директора Школе, његове послове и овлашћења обављаће вршилац дужности директора
кога именује Влада.



Тачка
12.

Школа ће донети
опште акте у року од 30 дана од дана ступања на снагу статута.



Тачка
13.

Ова одлука ступа на
снагу наредног дана од дана објављивања у „Службеном гласнику Републике
Србије”.





05 број
612-1713/96

У
Београду, 21. маја 1996. године

Влада
Републике Србије

Потпредседник,

проф. др Ратко
Марковић, с.р.







