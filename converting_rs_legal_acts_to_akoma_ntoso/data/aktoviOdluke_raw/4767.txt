





На основу члана 47. став 1. Закона о културним добрима
(„Службени гласник РС”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ СВЕТОГ
АРХАНЂЕЛА ГАВРИЛА У РАКИНЦУ

ЗА СПОМЕНИК КУЛТУРЕ

„Службени гласник
РС”, број 88 од
23. децембра 2002.





1. Црква Светог Арханђела
Гаврила у Ракинцу, са покретним стварима у њој које су од посебног културног и историјског
значаја, утврђује се за споменик културе.

2. Црква Светог Арханђела
Гаврила у Ракинцу, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Велика
Плана, у Ракинцу, у приватној својини, на катастарској парцели број 3226, КО Ракинац.

Споменик културе подигнут
је 1875. године, у облику једнобродне грађевине правоугаоне основе, са олтарском
апсидом и звоником „на преслицу“ изнад западног прочеља цркве. Засведен је полуобличастим
сводом и просторно подељен на олтарски простор и наос. Декорација фасада је веома
скромна и обухвата профилисани кровни венац, лучну профилацију у штуко малтеру изнад
прозорских отвора у облику монофора и кружни медаљон на западном прочељу. Западни
портал са тимпаноном на врху наглашен је искакањем из равни зида, што се понавља
и на северном порталу, који је нешто ужи и нижи. Иконостасна преграда је израђена
у духу класицизма са богатом барокном декорацијом. Аутор икона, рађених техником
уља на дасци, је непознат.

У порти је подигнут споменик
палим ратницима у ослободилачким ратовима Србије и надгробни споменик свештеника
Милоша Илића, ктитора црквене грађевине.

Ослањајући се на старију
српску градитељску традицију, споменик културе својим архитектонским и ликовним
вредностима представља значајан пример српске уметности XIX века.

3. Заштићена околина
споменика културе обухвата следеће катастарске парцеле: бр. 3224/2, 3224/3,
3225, 3226, 3227, 3228 и 4064, КО Ракинац, у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) ажурно праћење стања
и одржавање конструктивно – статичког система, кровног покривача, свих фасада, ентеријера
и исправности инсталација у споменику културе;

3) постављање противпожарних
уређаја.

5. Утврђују се следеће
мере заштите заштићене околине споменика културе:

1) одржавање и коришћење
порте као простора превасходно намењеног верницима;

2) измештање пољског
WЦ-а из непосредне близине споменика културе;

3) забрана сахрањивања
у порти;

4) забрана радова који
могу статички угрозити споменик културе;

5) забрана промене облика
терена, нивелације терена и депоновања земље и шута.

6. Списак покретних добара
од посебног културног и историјског значаја која се налазе у цркви Св. Арханђела
Гаврила у Ракинцу чини саставни део ове одлуке и чува се у цркви Св. Арханђела Гаврила
у Ракинцу.

7. Ову одлуку објавити
у „Службеном гласнику Републике Србије”.





05
број 633-16763/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



