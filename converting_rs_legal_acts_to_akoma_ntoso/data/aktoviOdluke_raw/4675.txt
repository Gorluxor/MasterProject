





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси 

ОДЛУКУ

О УТВРЂИВАЊУ КУЋЕ ДРАГОЉУБА
ГОШИЋА У БЕОГРАДУ 

ЗА СПОМЕНИК КУЛТУРЕ

„Службени гласник
РС”, број 32 од 7.06.2001.





Тачка 1. 

Кућа
Драгољуба Гошића у Београду утврђује се за споменик културе.

Тачка 2. 

Кућа
Драгољуба Гошића у Београду (у даљем тексту: споменик културе) налази се на територији
града Београда, општина Савски венац, Улица војводе Дојчина број 7, у приватној
својини, на катастарској парцели број 11387, КО Савски венац.

Споменик
културе саграђен је у периоду 1927–1928. године, по пројекту Војислава Костића,
као приземни објекат подигнут на приватном имању Драгољуба Гошића, позоришног уметника.
Године 1933. врше се преправке приземља, док је постојећа мансарда претворена у
спрат, вероватно по пројекту чешког архитекте Јана Дубовог, једног од утемељивача
српског модернизма. 

Значај
споменика културе проистиче из чињенице да је у њему живео Драгољуб Гошић (1882–1948),
глумац и редитељ, једна од кључних појава у развоју позоришне уметности у првих
пет деценија XX века код нас. Током своје глумачке каријере био је ангажован у позориштима
у Новом Саду, Осијеку и Београду, а највећи број улога остварио је у Београду, где
се после Првог светског рата појавио 2936 пута пред публиком. Као режисер реализовао
је 19 позоришних комада, углавном из националног репертоара, а своју позоришну ангажованост
завршава професорском делатношћу на драмским студијама Народног позоришта у Београду.


Тачка 3. 

Заштићена
околина споменика културе обухвата катастарску парцелу број 11387, КО Савски венац,
у приватној својини и део простора наспрам катастарске парцеле број 11387, КО Савски
венац до осе улица Војводе Дојчина и Дрварске, у државној својини.

Тачка 4. 

Утврђују
се следеће мере заштите споменика културе:

1)
очување изгледа, хоризонталног и вертикалног габарита, конструктивних и декоративних
елемената архитектуре, оригиналних материјала и функционалних карактеристика; 

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација;

3)
забрана доградње, преградње, надградње и затварања кровне терасе; 

4)
забрана промене намене споменика културе;

5)
уређење дворишта, обнављање и одржавање вегетације;

6)
рестаурација уличне ограде.

Тачка 5. 

Утврђују
се следеће мере заштите заштићене околине споменика културе:

1)
забрана градње или постављања објеката трајног или привременог карактера, који својом
наменом, габаритом, волуменом и обликом могу угрозити или деградирати споменик културе
и његову заштићену околину;

2)
забрана градње објеката који нису у функцији споменика културе;

3)
забрана промене намене или начина коришћења заштићене околине; 

4)
урбанистичко и комунално уређење, хортикултурно опремање и одржавање простора заштићене
околине.

Тачка 6. 

Ову одлуку објавити у
„Службеном гласнику Републике Србије”.





05
број 633-1769/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



