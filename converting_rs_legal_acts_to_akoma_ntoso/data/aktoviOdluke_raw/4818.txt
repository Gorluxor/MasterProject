



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ ГРАДСКЕ
КУЋЕ „ЧЕТИРИ ЛУЛЕ” У ПРИШТИНИ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Градска кућа „Четири луле” у Приштини утврђује се за
споменик културе.

Тачка 2.

Градска кућа „Четири луле” у Приштини налази се на
територији општине Приштина, у Приштини, у улици Велушка б. б., у приватној
својини, на катастарској парцели број 5738 К.О. Приштина.

Споменик културе је подигнут у другој половини ХIХ века
у центру некадашње махале којој је дато име по чесми са четири луле подигнутој
испред споменика. Кућа је грађена у бондрук систему са испуном од ћерпича.
Карактеришу је два одвојена, еркерно избачена дела спрата и балкон између њих,
шира стреха и низак кров покривен ћерамидом. Равних је фасадних линија без
икакве декорације. Припада типу балканско оријенталне градске куће.

Тачка 3.

Заштићена околина споменика културе обухвата следеће
катастарске парцеле: бр. 5736, 5737 и 5738 К.О. Приштина, у приватној својини.

Тачка 4.

Утврђују се следеће мера заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) коришћење у стамбене или стамбено-пословне сврхе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких искпавања и
адекватне презентације налаза;

4) забрана складиштења материјала и стварања депонија;

5) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-1

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









