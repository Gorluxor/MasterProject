





На
основу члана 47. став 1. Закона о културним добрима („Службени гласник РС",
број 71/94),

Влада
Републике Србије доноси

ОДЛУКУ

О УТВРЂИВАЊУ ШКАРКИНЕ
ВИЛЕ У БЕОГРАДУ ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.







1. Шкаркина вила у Београду
утврђује се за споменик културе.

2. Шкаркина вила у Београду
(у даљем тексту: споменик културе), налази се на територији општине Савски венац,
у Београду, Улица Делиградска број 13, у државној својини, на катастарској парцели
број 1454, КО Савски венац. Споменик културе је саграђен 1926-1927. године, као
репрезентативна градска вила, према пројекту Драгише Брашована, једне од водећих
личности српске архитектуре између два светска рата. Конципиран је на принципима
академског еклектицизма у којима доминира романтичарски дух. Фасада је изведена
у једној равни, а декоративни елементи преузети из историјских стилова – романике,
венецијанске готике и барока – доприносе њеној сликовитости. Строга академска подела
фасаде је напуштена, а њеној слојевитој обради архитект је приступио на креативан
начин. Рустичној обради доње зоне супротставља се равна површина спрата, којом доминира
романтичарска трифора испуњена флоралним, зооморфним и антропоморфним мотивима.
Мотиви преломљеног лука и барокних волута поновљени су и на монументалној улазној
капији.

У хармонизованом односу
детаља и целине открива се модернистички приступ. Одступајући од академских принципа,
Брашован је орнаменталну декорацију издвојио у јасно одређене целине чиме су истакнути
и елементи модерне архитектуре.

За разлику од већине
својих савременика архитект је једнаку пажњу посветио и мање уочљивим дворишним
фасадама, остварујући јединство укупног изгледа грађевине у морфолошком и стилском
погледу. Раскошној спољној обради одговара и богато опремљен ентеријер. На плафону
кружног хола приземља сачувана је зидна слика непознатог аутора.

Споменик културе поседује
архитектонске и културно историјске вредности. Представља репрезентативан пример
градске архитектуре београдског грађанског друштва и значајно дело Брашовановог
предмодернистичког периода. Уз Генчићеву кућу, један је од најуспелијих примера
градских вила у ауторовом опусу, а као једна од ретких грађевина романтичарског
духа заузима изузетно место у београдској међуратној архитектури.

3. Заштићена околина
споменика културе обухвата катастарску парцелу број 1454, КО Савски венац, у државној
својини и део катастарске парцеле број 1137, КО Савски венац, у државној својини,
наспрам парцеле број 1454, КО Савски венац до осе Делиградске улице.

4. Утврђују се следеће
мере заштите споменика културе:

1) очување изгледа, хоризонталног
и вертикалног габарита, конструктивних и декоративних елемената архитектуре, оригиналних
материјала и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) очување и одржавање
улазне капије и ограде;

4) очување и одржавање
зидне слике на плафону хола у приземљу;

5) забрана радова који
могу угрозити статичку стабилност споменика културе;

6) уређење дворишта.

5. Утврђују се следеће
мере заштите заштићене околине споменика културе:

1) забрана градње или
постављања објеката трајног или привременог карактера који својом наменом, габаритом,
волуменом или обликом могу угрозити или деградирати споменик културе и његову заштићену
околину;

2) забрана постављања
покретних тезги, киоска и других привремених објеката на тротоару унутар заштићене
околине;

3) урбанистичко и комунално
уређење, хортикултурно опремање и одржавање простора заштићене околине.

6. Ову одлуку објавити
у „Службеном гласнику Републике Србије".







05
број 633-15047/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



