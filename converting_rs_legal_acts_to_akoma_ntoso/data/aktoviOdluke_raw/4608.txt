





На
основу члана 47. став 1. Закона о културним добрима („Службени гласник Републике
Србије”, број 71/94),

Влада
Републике Србије доноси

ОДЛУКУ

О УТВРЂИВАЊУ ЗГРАДЕ ЈАКОВА
ЧЕЛЕБОНОВИЋА У БЕОГРАДУ 

(МУЗЕЈА ПРИМЕЊЕНЕ УМЕТНОСТИ)
ЗА СПОМЕНИК КУЛТУРЕ

„Службени гласник
РС”, број 59 од
11. октобра 2001.





Тачка 1.

Зграда
Јакова Челебоновића у Београду (Музеј примењене уметности) утврђује се за споменик
културе.

Тачка 2.

Зграда
Јакова Челебоновића у Београду (Музеј примењене уметности) (у даљем тексту: споменик
културе), налази се на територији општине Стари град, у Београду, Улица Вука Караџића
број 18, у мешовитој својини, на катастарској парцели број 1885/1, КО Стари град.

Споменик
културе је репрезентативна двоспратна зграда саграђена између 1927. и 1929. године
за познатог београдског адвоката Јакова Челебоновића. Пројекат су потписали инжењер
Михаило Белић, заслужан за диспозицију објекта, архитекта Никола Краснов као аутор
фасаде и холандски архитекта Нерегар, који је радио пројекат ентеријера. Архитектонско
обликовање изведено је по принципима тада владајуће академске архитектуре. Фасаде
су богато декоративно обрађене, њихова симетричност наглашена је лођама, балконима
и декоративно обрађеним забатима, док је хоризонтална подела изведена подеоним и
кровним венцем. Репрезентативној спољашњости одговарала је и изузетна обрада ентеријера.
Од 1950. године у згради се налази Музеј примењене уметности.

Споменик
културе има архитектонску и културно-историјску вредност. Својом архитектуром на
најбољи могући начин репрезентује ниво средине у годинама између два светска рата,
а потписници пројекта, међу којима је најпознатији Никола Краснов, представљају
имена која су обележила београдску архитектуру треће и четврте деценије 20. века.
Значајан је и по томе што су у њему живели Јаков, Марко и Алекса Челебоновић, који
су, сваки у свом домену оставили дубок траг у културној историји Београда. Ту се
и даље налази њихова изузетна уметничка збирка, а већ пола века смештена је и једна
тако значајна установа као што је Музеј примењене уметности који поседује дела од
непроцењивог значаја за развој београдске и српске уметности.

Тачка 3.

Заштићена
околина споменика културе обухвата катастарску парцелу број 1885/1 КО Стари град,
у друштвеној својини, део катастарске парцеле бр. 1818 КО Стари град, у државној
својини (до осе Улице Вука Караџића) и део катастарске парцеле бр. 1997 КО Стари
град, у државној својини (до осе Чубрине улице).

Тачка 4.

Утврђују
се следеће мере заштите споменика културе:

1)
очување изгледа, хоризонталног и вертикалног габарита, конструктивних и декоративних
елемената архитектуре, оригиналних материјала и функционалних карактеристика;
2) ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
очување и одржавање дворишне капије и ограде;

4)
забрана радова који могу угрозити статичку стабилност;

5)
уређење дворишта.

Тачка 5.

Утврђују
се следеће мере заштите заштићене околине споменика културе:

1)
забрана градње или постављања објеката трајног или привременог карактера који својом
наменом, габаритом, волуменом и обликом могу угрозити или деградирати споменик културе
и његову заштићену околину;

2)
забрана постављања покретних тезги, киоска и других привремених објеката на тротоару
унутар заштићене околине;

3)
урбанистичко и комунално уређење, хортикултурно опремање и одржавање простора заштићене
околине.

Тачка 6.

Ову одлуку објавити у
„Службеном гласнику Републике Србије”.







05
број 633-10457/2001-2

У
Београду, 2. октобра 2001. године

Влада
Републике Србије

Потпредседник,

Александар
Правдић, с.р.



