





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању манастира
Грабовац 

за споменик културе

„Службени гласник
РС”, број 115 од
27. децембра 2005.





1. Манастир Грабовац,
са покретним стварима у њему које су од посебног културног и историјског значаја,
утврђује се за споменик културе.

2. Манастир Грабовац,
са покретним стварима у њему које су од посебног културног и историјског значаја
(у даљем тексту: споменик културе), налази се на територији града Београда, општина
Обреновац, у Грабовцу, у приватној својини, на катастарској парцели број 4851, КО
Грабовац. 

Према предању на месту
данашњег споменика културе налазио се манастир који је подигао краљ Милутин, а који
је крајем 14. века обновио краљ Драгутин. У току своје дуге историје доживео је
више рушења и обнављања. Једна од важних обнова извршена је 1859. године за време
владавине кнеза Милоша Обреновића.

Данашња манастирска црква
посвећена Св. Николи подигнута је 1894. године на темељима старијег храма из Милошевог
доба. Сазидао ју је мајстор из Македоније о чему сведочи и натпис на капителу западног
портала цркве. Изведена је у стилу рашке школе, са основом у облику слободног крста.
То је једнобродна грађевина са изнутра полукружном, а споља тространом апсидом на
источном делу, великим кубетом изнад централног простора и мањом припратом у западном
делу цркве. Фасаде су украшене наизменичним ређањем хоризонталних малтерисаних трака
окер и црвене боје, чиме је опонашана полихромија фасада српских средњовековних
споменика. Иконостас је изграђен истовремено када и црква. Конципиран је у духу
неокласицизма и сажетог је типа, скромне израде и облика. Иконе на њему дело су
непознатог академског сликара. У цркви се чува мермерна плоча посвећена ослободиоцима
Београда 1806. године, који су се окупили код манастира Грабовац пред полазак на
Београд. 

Споменик културе представља
сведочанство о постојању континуираног развоја манастирског живота у околини Београда
од краја 14. века до данас. Као пример обнове српско-византијског стила у архитектури
током друге половине 19. века, има значајну архитектонску вредност.

3. Заштићена околина
споменика културе обухвата катастарску парцелу број 4851, КО Грабовац, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада и ентеријера;

3) осликавање унутрашњих
зидова споменика културе дозвољено је само према условима и уз надзор надлежног
завода за заштиту споменика културе; 

4) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) обнова дотрајалих
и оштећених делова уличне ограде према постојећим елементима;

3) урбанистичко и хортикултурно
опремање, уређење, одржавање и коришћење порте као јавног простора.

6. Списак покретних добара
од посебног културног и историјског значаја која се налазе у манастиру Грабовац
чини саставни део ове одлуке и чува се у манастиру Грабовац.

7. Ову одлуку објавити
у „Службеном гласнику Републике Србије”. 





05
број 633-8010/2005

У
Београду, 22. децембра 2005. године

Влада

Потпредседник,

Мирољуб
Лабус, с.р. 



