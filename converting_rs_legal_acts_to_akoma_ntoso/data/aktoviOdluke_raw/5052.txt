



На основу члана 15. став 7. Закона
о здравстевеној заштити („Службени гласник Републике
Србије”, бр. 17/92, 26/92, 50/92, 52/93, 53/93, 67/93, 48/94 и 25/96) и чл. 3. и 19. Уредбе о
Плану мреже здравствених установа
(„Службени гласник Републике
Србије”,
број
13/97),

Влада Републике Србије
донела је





ОДЛУКУ

О ОСНИВАЊУ ЗАВОДА ЗА
СТОМАТОЛОГИЈУ КРАГУЈЕВАЦ

„Службени гласник
РС”, број 3 од 19. фебруара 1998.

Члан 1.

У
складу са Уредбом о Плану мреже здравствених установа („Службени гласник
Републике Србије”, број 13/97) оснива се Завод за стоматологију Крагујевац.

Члан 2.

Назив
установе је Завод за стоматологију Крагујевац (у даљем тексту: Завод)

Седиште
Завода је у Крагујевцу, Ул. Змај Јовина б.б.

Члан 3.

Завод
је правно лице са својством установе.

Завод
има жиро-рачун који се води код надлежне службе за платни промет и финансијски
надзор.

Члан 4.

Завод
обавља здравствену делатност из области стоматолошке здравствене заштите на
подручју општине Крагујевац.

Стоматолошку
здравствену заштиту Завод спроводи из области здравствене заштите, односно
специјалности утврђених у складу са чланом 30. и чланом 75. став 3. Закона о
здравственој заштити.

Члан 5.

Органи
Завода јесу: директор, управни одбор и надзорни одбор.

Управни
одбор има пет чланова од којих су два из реда запослених у Заводу.

Надзорни
одбор има три члана од којих је један из реда запослених у Заводу.

Директора,
управни и надзорни одбор Завода именује и разрешава оснивач.

Члан 6.

Средства
за оснивање и рад Завода у државној су својини.

Члан 7.

Средства
и имовину за оснивање и рад Завода чине средства, имовина, права и обавезе
Здравстевеног центра „Др Михајло Илић” Крагујевац, у чијем саставу је
организациона јединица Завод за стоматологију Крагујевац, са билансним стањем
на дан 31. јануара 1998. године.

Биланс
стања у смислу става 1. овог члана утврдиће органи управљања Здравственог
центра „Др Михајло Илић” Крагујевац у чијем саставу је организациона јединица
Завод за стоматологију Крагујевац, која престаје са радом на основу одлуке.

Члан 8.

Даном
почетка рада Завод преузима средства, имовину, права, обавезе и запослене
раднике организационе јединице из члана 7. ове одлуке.

Члан 9.

Министарство
за здравље именоваће директора Завода до доношења статута Завода, као и управни
и надзорни одбор.

Органи
из става 1. овог члана припремиће статут и друга општа акта неопходна за упис у
регистар и почетак рада Завода.

Члан 10.

Ова одлука ступа на
снагу осмог дана од дана објављивања у „Службеном гласнику Републике Србије”.





05 број 022-368/98

У Београду, 2. фебруара
1998. године

Влада Републике
Србије

Потпредседник,

академик проф. др Милутин
Стојковић, с.
р.





