



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
РИМОКАТОЛИЧКЕ ЦРКВЕ СВ. ЂОРЂА У КУЛИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Римокатоличка црква Св. Ђорђа у Кули, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Римокатоличка црква Св. Ђорђа у Кули, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Кула, у Кули, у
приватној својини, на катастарској парцели број 2845 КО Кула.

Споменик културе је изграђен 1770. године, о чему
сведоче запис на кључном камену главног улаза и грб израђен у црвеном мермеру,
смештен десно од унутрашњих вратница главног улаза. Првобитна грађевина била је
знатно мања од данашње, али исте просторне концепције, са двоспратним звоником
и хором на западу и олтарским простором на истоку. Садашњи облик је добила
1828. године када је брод повећан и додате једноспратне сакристије са обе
стране олтарске апсиде, што је дало крстообразну основу. Обновом је задржан
барокни карактер грађевине. Подела на пет травеја и светиште изведена је
масивним ребрима лукова на призиданим ступцима. У складу са скромном фасадном
декорацијом укомпоновано је западно прочеље са истакнутим централним ризалитом
и две слепе, полукружно засведене нише. Главну олтарску палу, мермерне
конструкције, украшава представа Св. Ђорђе убија змаја, рад Јозефа Кеслера из
1875. године, док споредне олтарске пале, дрвених конструкција, украшавају
сцене Оплакивања Христа и Свете породице, дела непознатог аутора. Сводови цркве
украшени су декоративним молерајем барокно рокајних украса, које је израдио
чешки сликар Сирмај 1898. године. Барокне картуше сводова пресликао је Киш
Лајош из Сомбора 1964-65. године. Прозори око главног олтара и пред светиштем
украшени су крајем ХIХ века витражима израђеним у Будимпешти, у радионици Имре
Селера. На хору се налазе монументалне оргуље, једним делом уграђене у његову
ограду, чији украс указује да су настале највероватније приликом обнове
ентеријера 1898. године.

Споменик културе својим архитектонским решењем
представља својеврсно сведочанство о променама у концепцији обредног простора
од краја ХVIII века до II ватиканског концила 1962. године.

Тачка 3.

Заштићена околина споменика културе обухвата следеће
катастарске парцеле: бр. 2840/1, 2847/1, 2847/2 и 2847/3 КО Кула, у друштвеној
својини и бр. 2845 КО Кула, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе.

Тачка 5.

Утврђују се следеће мере заштите заштићене околине
споменика културе:

1) забрана радова који могу угрозити статичку
безбедност споменика културе;

2) забрана градње објеката који својом архитектуром,
габаритом и висином угрожавају споменик културе;

3) забрана постављања покретних тезги, киоска и других
привремених објеката на тротоарима унутар заштићене околине.

Тачка 6.

Списак покретних добара од посебног културног и
историјског значаја која се налазе у Римокатоличкој цркви Св. Ђорђа у Кули чини
саставни део ове одлуке и чува се у Римокатоличкој цркви Св. Ђорђа у Кули.

Тачка 7.

Ову одлуку објавити у „Службеном гласнику Републике
Србије”.







05 број 633-4711/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



