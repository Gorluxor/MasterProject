


	
	Zakon

	


	
			На основу члана 46. ст. 1. и 5. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14, 145/14 и 83/18) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о изради измена и допуна Просторног плана подручја посебне намене магистралног гасовода граница Бугарске – граница Мађарске
			"Службени гласник РС", број 91 од 24. новембра 
			2018.
			1. Приступа се изради измена и допуна Просторног плана подручја посебне намене магистралног гасовода граница Бугарске – граница Мађарске („Службени гласник РС”, бр. 119/12, 98/13 и 52/18 – у даљем тексту: Просторни план). 
			2. Оквирна граница измена и допуна Просторног плана обухвата делове територија градова: Београд, Нови Сад, Панчево, Зајечар, Зрењанин, Јагодина, Смедерево и делове општина: Бољевац, Параћин, Ћуприја, Деспотовац, Свилајнац, Велика Плана, Жабари, Ковин, Ковачица, Опово, Тител, Жабаљ, Бечеј, Ада, Сента и Кањижа, и то у следећим катастарским општинама:
			1) на територији града Београда (градска општина Палилула): Бесни Фок;
			2) на територији града Новог Сада: Ковиљ;
			3) на територији града Панчева: Старчево, Војловица, Панчево, Долово, Банатско Ново Село, Качарево, Јабука и Глогоњ;
			4) на територији града Зајечара: Велики Извор, Прлита, Грљан, Вратарница, Грлиште, Лесковац, Горња Бела Река и Леновац;
			5) на територији града Зрењанина: Чента и Книћанин; 
			6) на територији града Јагодине: Дражмировац, Глоговац, Мали Поповић и Добра Вода; 
			7) на територији града Смедерева: Сараорци, Лугавчина, Осипаоница, Скобаљ, Мала Крсна, Враново, Липе, Шалинац и Смедерево;
			8) на територији општине Бољевац: Врбовац, Бачевица, Добро Поље, Добрујевац, Бољевац, Илино, Мирово, Мали Извор, Јабланица, Криви Вир и Луково; 
			9) на територији општине Параћин: Извор, Клачевица, Горња Мутница, Доња Мутница, Мириловац, Давидовац, Бошњане и Стубица; 
			10) на територији општине Ћуприја: Батинац, Ћуприја (ван града), Супска, Влашка, Исаково и Крушар; 
			11) на територији општине Деспотовац: Богова, Брестово и Јасеново;
			12) на територији општине Свилајнац: Тропоње, Врлане, Грабовац, Црквенац, Дубље, Свилајнац и Кушиљево; 
			13) на територији општине Велика Плана: Марковац, Ново Село, Доња Ливадица, Трновче, Милошевац и Лозовик;
			14) на територији општине Жабари: Породин, Жабари, Симићево и Ореовица; 
			15) на територији општине Ковин: Ковин, Скореновац, Плочица и Баваниште 1; 
			16) на територији општине Ковачица: Црепаја; 
			17) на територији општине Опово: Сефкерин, Опово и Баранда;
			18) на територији општине Тител: Тител, Лок, Гардиновци, Вилово и Шајкаш; 
			19) на територији општине Жабаљ: Ђурђево, Жабаљ и Госпођинци; 
			20) на територији општине Бечеј: Бачко Градиште, Бечеј и Бачко Петрово Село;
			21) на територији општине Ада: Мол и Ада; 
			22) на територији општине Сента: Сента; 
			23) на територији општине Кањижа: Трешњевац, Велебит, Кањижа, Мартонош и Хоргош.
			У фази израде Нацрта измена и допуна Просторног плана дефинисаће се коначна граница измена и допуна Просторног плана.
			Обухват измена и допуна Просторног плана дат је у Прилогу 1. – Графички приказ оквирне границе обухвата измена и допуна Просторног плана, који је одштампан уз ову одлуку и чини њен саставни део.
			3. Услови и смернице планских документа вишег реда и развојних стратегија за израду измена и допуна Просторног плана садржани су у:
			1) Закону о Просторном плану Републике Србије од 2010. до 2020. године („Службени гласник РС”, број 88/10), у коме је планирана модернизација и ревитализација енергетске инфраструктуре, изградња транснационалног гасовода „Јужни ток”;
			2) Стратегији развоја енергетике Републике Србије до 2025. године са пројекцијама до 2030. године („Службени гласник РС”, број 101/15), у којој се наводи да је за ефикасно функционисање унутрашњег и регионалног енергетског тржишта неопходан рад на даљој изградњи и модернизацији електроенергетске и гасоводне инфраструктуре. Потребно је извршити регионално повезивање гасоводног система и завршити гасификацију Републике Србије, a у области електроенергетике перманентно радити на ревитализацији постојећих и изградњи нових преносних и дистрибутивних капацитета;
			3) Уредби о утврђивању Програма остваривања Стратегије развоја енергетике Републике Србије до 2025. године са пројекцијама до 2030. године за период од 2017. до 2023. године („Службени гласник РС”, број 104/17), на основу које је у 2017. години иницирана изградња транснационалног гасовода са измењеним капацитетом и измењеном трасом, и то у делу деонице 4, која уместо од насељеног места Ковиљ ка Сомбору иде од насељеног места Ковиљ ка граду Суботица;
			4) Уредби о изменама Уредбе о утврђивању Просторног плана подручја посебне намене транснационалног гасовода „Јужни ток” („Службени гласник РС”, број 52/18) којом је промењен назив Просторног плана подручја посебне намене транснационалног гасовода „Јужни ток” у Просторни план подручја посебне намене магистралног гасовода граница Бугарске – граница Мађарске.
			4. Планирање, коришћење, уређење и заштита простора заснива се на принципима уређења и коришћења простора утврђеним чланом 3. Закона о планирању и изградњи и другој законодавној регулативи.
			Измене и допуне Просторног плана биће засноване на планској, студијској, техничкој и другој документацији, резултатима досадашњих истраживања и важећим документима у Републици Србији.
			5. Основни циљ израде измена и допуна Просторног плана је обезбеђивање услова за изградњу магистралног гасовода граница Бугарске – граница Мађарске (у даљем тексту: магистрални гасовод).
			Измене и допуне Просторног плана обухватају коридор магистралног гасовода укупне дужине око 400 km, као и одвојке са објектима који су саставни део магистралног гасовода.
			Измене Просторног плана односе се на иновирање техничких решења система гасовода за делове деоница 1, 2 и 3 коридора гасовода (Зајечар–Параћин–Дунав–Госпођинци) у дужини од око 311 km.
			Изменама Просторног плана укида се деоница магистралног гасовода од Госпођинаца ка Бачком брегу, као и одвојак ка Републици Хрватској.
			Допуне Просторног плана односе се на дефинисање нових 99 km коридора магистралног гасовода, са елементима детаљне регулације, и то:
			1) деоницу 4 магистралног гасовода, од насељеног места Госпођинци до границе Мађарске, у дужини од око 92 km;
			2) нову мерну станицу код Панчева, са одвојком гасовода у дужини од око 7 km.
			Допуне Просторног плана подразумевају и елементе детаљне регулације приступних путева ка надземним објектима и мреже за електроенергетско снабдевање објеката који су саставни део магистралног гасовода.
			6. Концептуални оквир планирања, коришћења, уређења и заштите планског подручја заснива се на обезбеђењу услова за уравнотежени развој подручја, усклађен са режимима и мерама заштите природних добара и ресурса, сагласно принципима и критеријумима заштите животне средине. 
			7. Рок за израду Нацрта измена и допуна Просторног плана је 12 месеци од дана ступања на снагу ове одлуке.
			8. Средства за израду измена и допуна Просторног плана обезбеђује предузеће „Гастранс” д.о.о. Нови Сад.
			9. Носилац израде измена и допуна Просторног плана је министарство надлежно за послове просторног планирања, у складу са чланом 47. став 1. Закона о планирању и изградњи.
			Носилац израде измена и допуна Просторног плана дужан је да обезбеди прибављање мишљења, услова и сагласности надлежних органа и организација прописаних законом, као и да обезбеди сарадњу и усаглашавање ставова са свим релевантним субјектима планирања.
			10. Орган, посебна организација, односно ималац јавних овлашћења издаје услове и податке за израду планског документа без накнаде и таксе, осим накнаде стварних трошкова (материјални трошкови).
			Податке из става 1. ове тачке потребно је доставити искључиво за обухват и предмет измена и допуна Просторног плана, описаним у тач. 2. и 3. ове одлуке.
			На захтев министарства надлежног за послове просторног планирања и урбанизма, надлежни орган, односно организација уступају постојеће копије топографског и катастарског плана, односно дигиталне записе, односно катастар подземних инсталација, односно ортофото снимке, без накнаде у року утврђеном Законом о планирању и изградњи.
			11. Нацрт измена и допуна Просторног плана биће изложен на јавни увид у седишту јединица локалних самоуправа које су у обухвату измена и допуна Просторног плана, у скраћеном поступку, у трајању од 15 дана, у складу са Законом о планирању и изградњи.
			12. Одлука о изради Стратешке процене утицаја измена и допуна Просторног плана подручја посебне намене магистралног гасовода граница Републике Бугарске – граница Мађарске на животну средину („Службени гласник РС”, број 82/18) саставни je део ове одлуке.
			13. Број примерака измена и допуна Просторног плана за потребе трајног чувања биће утврђен посебним актом Владе којим се утврђују измене и допуне Просторног плана. 
			14. Ова одлука објављује се у Централном регистру планских докумената.
			15. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 350-11197/2018
			У Београду, 22. новембра 2018. године
			Влада
			Председник,
			Ана Брнабић, с.р.
			
	

