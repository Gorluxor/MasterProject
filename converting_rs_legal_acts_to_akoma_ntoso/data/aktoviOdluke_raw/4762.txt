





На основу члана 47. став. 1. Закона о културним добрима
(„Службени гласник РС”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ РОЂЕЊА
ПРЕСВЕТЕ БОГОРОДИЦЕ У 

ГОРЊИМ БАЊАНИМА ЗА СПОМЕНИК
КУЛТУРЕ

„Службени гласник
РС”, број 88 од
23. децембра 2002.





1. Црква Рођења Пресвете
Богородице у Горњим Бањанима, са покретним стварима у њој које су од посебног културног
и историјског значаја, утврђује се за споменик културе.

2. Црква Рођења Пресвете
Богородице у Горњим Бањанима, са покретним стварима у њој које су од посебног културног
и историјског значаја (у даљем тексту: споменик културе), налази се на територији
општине Горњи Милановац, у Горњим Бањанима, у приватној својини, на катастарској
парцели број 684/1, КО Горњи Бањани.

Споменик културе подигнут
је 1862. године, ктиторством породице Симић о чему сведочи натпис изнад западног
улаза. Припрата, одвојена од наоса високо засведеним пролазом, дограђена је
1899. године, што је забележено на плочи узиданој на њеном јужном зиду. Изнад ње
је подигнут четвртаст, масиван звоник. Горњобањански храм је једнобродна грађевина
издужене правоугаоне основе са пространом полукружном олтарском апсидом и плитким
правоугаоним певничким просторима. Засведена је полуобличастим сводом, ојачаним
луковима ослоњеним на пиластре. Престоне иконе на олтарској прегради извео је
1863. године анонимни сликар. За осликавање царских и бочних двери ангажован је
1869. године други сликар, чије је име такође остало непознато.

Споменик културе представља
типичан пример сакралне архитектуре друге половине XIX века у Србији, са сликарским
рукописом на царским и бочним дверима иконостаса који својим квалитетом упућује
на аутора израженог талента и значајног умећа.

3. Заштићена околина
споменика културе обухвата следеће катастарске парцеле: бр. 681/1, 681/2,
683/1, 683/5, 684/1 и 684/2, КО Горњи Бањани, у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе.

5. Утврђују се следеће
мере заштите заштићене околине споменика културе:

1) забрана градње објеката
који својом архитектуром, габаритом и висином угрожавају споменик културе;

2) забрана градње објеката
трајног или привременог карактера који нису у функцији споменика културе;

3) урбанистичко, комунално
и хортикултурно опремање, уређење и одржавање површина.

6. Списак покретних добара
од посебног културног и историјског значаја која се налазе у цркви Рођења Пресвете
Богородице у Горњим Бањанима чини саставни део ове одлуке и чува се у цркви Рођења
Пресвете Богородице у Горњим Бањанима.

7. Ову одлуку објавити
у „Службеном гласнику Републике Србије”.





05
број 633-16768/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



