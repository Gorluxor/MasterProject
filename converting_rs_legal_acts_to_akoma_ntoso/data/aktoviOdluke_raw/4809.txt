



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ
СТАМБЕНЕ КУЛЕ „АРИФАЈ” У НИВОКАЗУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Стамбена кула „Арифај” у Нивоказу утврђује се за
споменик културе.

Тачка 2.

Стамбена кула „Арифај” у Нивоказу (у даљем тексту:
споменик културе) налази се на територији општине Ђаковица у селу Нивоказ,
катастарска општина Нивоказ, у приватној својини, на катастарској парцели број
70 К.О. Нивоказ.

Споменик културе је настао крајем ХVIII века, у време
анархије настале слабљењем турске власти, као једна од најстаријих у комплексу
нивокаских кула. Грађена је од речног камена у кречном малтеру са тесаницама по
угловима и отворима (врата и прозори), као и дела другог спрата, на којем је
дрвена галерија извучена из равни зида. Кров је четворосливан, наглашено
испуштене стрехе, покривен ћерамидом. У ентеријеру куле посебна пажња посвећена
је уређењу гостинске собе. Као најлепша и најуређенија просторија опремљена
оџаком, долапима, рафовима, боље обрађеним вратима и таваницом од шашоваца,
указује на значај установе гостопримства у патријархалном друштву. Кула Арифај
као старија варијанта метохијске куле комбинацијом камена и дрвета, зидних
платана и галерија, пружа виши естетски доживљај од кула зиданих у потпуности
каменом, која употпуњује ентеријером гостинске собе као репрезентативне
просторије, представља вредан пример народног градитељства.

Тачка 3.

Заштићена околина споменика културе обухвата следеће
катастарске парцеле: бр. 69, 71 и 72/1 К.О. Нивоказ у приватној својини и бр.
545 и 546 К.О. Нивоказ у државној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивностатичног система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфрастуктуре дозвољена је само уз
претходно обезбеђење заштитних археолошких ископавања и адекватне презентције
налаза;

5) обезбеђење објекта;

6) урбанистичко и комунално опремање, уређење и
одржавање простора и површине око споменика културе намењеног корисницима и
посетиоцима.

Тачка 5.

Утврђују се следеће мере заштите заштићене околине
споменика културе;

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) забрана складиштења материјала и стварања депонија;

4) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-10

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









