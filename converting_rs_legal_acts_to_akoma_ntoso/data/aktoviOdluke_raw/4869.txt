





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању зграде Дринске
дивизије 

у Ваљеву за споменик
културе

„Службени гласник
РС”, број 115 од
27. децембра 2005.







1. Зграда Дринске дивизије
у Ваљеву утврђује се за споменик културе. 

2. Зграда Дринске дивизије
у Ваљеву (у даљем тексту: споменик културе) налази се на територији општине Ваљево,
у Ваљеву, у Улици војводе Мишића број 55, на катастарској парцели број 6334, КО
Ваљево, у државној својини. 

Споменик културе подигнут
је за потребе војске почетком XX века и задржао је намену у континуитету до данас.
У почетку у згради је било смештено седиште дивизије, после Другог светског рата
у њој је била Команда војног округа, а у новије време ту је било седиште Дринске
дивизије, а потом Војни одсек Ваљево и одељење Министарства одбране. Зграда, основе
у облику ћириличног слова „Ш”, постављена је на регулационој линији улице, са великим
парком у позадини и са северне стране. Састоји се из приземља и спратног дела, са
идентичном расподелом зидних површина и отвора. Улична, једино декорисана фасада,
изведена је у духу академизма са неоренесансним елементима, у строгој и симетричној
композицији. На њој доминирају три ризалита, средишњи и два бочна. На централном
ризалиту, наглашеном тимпаноном и атиком, постављен је улаз. Бочни ризалити истакнути
су са по два прозорска отвора (по један у приземљу и на спрату) уоквирена богатом
малтерском пластиком и атиком у врху. Да би се избегла монотонија уједначеног ређања
прозорских отвора лучно засведених у приземљу или равних са надпрозорницима у облику
мањег тимпанона на спрату, архитекта је у бочним ризалитима обрнуо распоред, па
се тако низ прозорских отвора у приземљу завршава отвором са тимпаноном као надпрозорником,
а на спратном делу ритам надпрозорника са тимпаноном завршава се лучним надпрозорником.
Иста замисао остварена је и на централном ризалиту. Приземље је решено тако да је
хоризонталним венцем одвојен висок камени сокл од већег дела зидне масе испресецаног
хоризонталним канелурама. Други хоризонтални венац дели приземље од спратног дела,
а трећим кровним венцем на коме су тавански вертикални отвори, наглашена је завршница
уличне фасаде. Смишљено наглашавање ове три хоризонтале у равнотежи је у односу
на потенцирање вертикала ризалитима и постављање прозорских отвора једних изнад
других. Дворишна фасада није посебно декорисана. На њој доминира већи број прозорских
отвора и три ризалита. У централном ризалиту смештен је помоћни улаз који води ка
степеништу за спрат. Кроз главни портал улази се у репрезентативно предворје са
степеништем, из кога се улази у дугачак хол. Из хола се улази у низ просторија у
приземљу. Из средишњег дела ходника води степениште за спрат са идентично решеним
распоредом просторија као у приземљу. Намена зграде условила је решавање распореда
просторија – дугачак узан ходник, осветљен низом дворишних прозорских отвора једина
је комуникација за канцеларијски простор. Само је мањи број канцеларија међусобно
повезан. Зграда је покривена сложеним вишеслојним кровом покривеним бибер црепом.
Уз северни део објекта постављена је зидана капија са металним вратима која воде
у дворишни део зграде. 

Због историјско-уметничких
и архитектонских вредности и специфичне континуалне намене монументално здање Дринске
дивизије, које чини стилску целину са осталим највећим јавним зградама подигнутим
почетком XX века у Ваљеву, од посебног је значаја. 

3. Заштићена околина
споменика културе обухвата следеће катастарске парцеле: број 6334, КО Ваљево, у
државној својини, бр. 6320, 6321/1 и 6335, КО Ваљево, у приватној својини и број
6319, КО Ваљево, у мешовитој својини.

4. Утврђују се следеће
мере заштите споменика културе:

1) очување изворног изгледа
спољашње архитектуре, хоризонталног и вертикалног габарита, облика и нагиба крова,
свих конструктивних и декоративних елемената, оригиналних материјала и функционалних
карактеристика;

2) ажурно праћење стања
и одржавања конструктивно-статичког система, кровног покривача, свих фасада, ентеријера
и исправности инсталација у споменику културе;

3) задржавање административне
намене споменика културе;

4) задржавање парковске
намене дворишта и ажурно одржавање вегетације; 

5) инсталирање громобранских
уређаја и уређаја за заштиту од пожара;

6) вођење електро и ТТ
водова подземним путем; 

7) забрана постављања
прикључних кутија и ормара на спољашњим површинама споменика културе.

5. Утврђују се следеће
мере заштите заштићене околине споменика културе:

1) забрана градње објеката
трајног или привременог карактера;

2) очување постојећих
објеката на регулационој линији улице и обнављање њихових стилских карактеристика;

3) забрана радова који
могу угрозити статичку безбедност споменика културе;

4) забрана извођења радова
којима се врши промена облика и намене терена; 

5) изградња инфраструктуре
и извођење грађевинских радова дозвољена је уз претходно обезбеђење заштитних археолошких
ископавања и адекватну презентацију налаза; 

6) вођење електро и ТТ
водова подземним путем; 

7) забрана одлагања,
складиштења и депоновања отпадних и опасних материја;

8) редовно одржавање
вегетације. 

6. Ову одлуку објавити
у „Службеном гласнику Републике Србије”.





05
број 633-8116/2005

У
Београду, 22. децембра 2005. године

Влада

Потпредседник,

Мирољуб
Лабус, с.р. 



