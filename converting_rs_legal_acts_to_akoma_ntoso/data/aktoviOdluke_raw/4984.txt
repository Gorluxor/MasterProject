



На основу
чл. 46. и 48. Закона о здравственој заштити („Службени гласник РС”, број
107/05) и члана 43. став 1. Закона о Влади („Службени гласник РС”, бр. 55/05 и
71/05 – исправка),

Влада доноси





ОДЛУКУ

о оснивању Опште болнице
Мајданпек

„Службени гласник РС“,
број 104 од 17. новембра
2006.





1. Оснива се Општа болница
Мајданпек у Мајданпеку.

2. Назив установе је Општа
болница Мајданпек (у даљем тексту: Општа болница).

Седиште Опште болнице је у
Мајданпеку, Улица капетанска број 30.

3. Општа болница је установа
за својством правног лица.

4. Општа болница пружа здравствену
заштиту лицима свих узраста оболелих од разних врста болести. Општа болница обавља
стационарну и специјалистичко-консултативну делатност и има организоване службе
за пријем и збрињавање хитних стања, обављање специјалистичко-констултативне и стационарне
здравствене делатности из интерне медицине, педијатрије, гинекологије и акушерства
и опште хирургије; лабораторијску, рендген и другу дијагностику, анестезију са реанимацијом
и фармацеутску здравствену делатност преко болничке апотеке, у складу са законом
и Уредбом о Плану мреже здравствених установа. 

Општа болница обавља специјалистичко-консултативну
делатност из следећих области, односно грана медицине: психијатрије, дерматовенерологије,
пнеумофтизиологије, оториноларингологије и офталмологије.

5. Средства и имовину за оснивање
и рад Опште болнице чини део средстава, имовине, права и обавеза Здравственог центра
Бор, које је користила организациона јединица Општа болница Мајданпек, са билансним
стањем на дан 15. новембра 2006. године.

Биланс стања у смислу става
1. ове тачке утврдиће орган управљања Здравственог центра Бор.

Општа болница почиње са радом
даном уписа у судски регистар.

6. Средства за оснивање и рад
Опште болнице у државној су својини.

7. Даном почетка рада Општа
болница преузима средства, имовину, права, обавезе и запослене Здравственог центра
Бор – организационе јединице Општа болница Мајданпек.

8. Органи Опште болнице јесу
директор, Управни одбор и Надзорни одбор.

Управни одбор Опште болнице
има седам чланова од којих су три члана из реда запослених у Општој болници.

Надзорни одбор Опште болнице
има пет чланова од којих су два члана из реда запослених у Општој болници.

Директора, Управни и Надзорни
одбор Опште болнице именује и разрешава оснивач.

9. Оснивач ће именовати вршиоца
дужности директора, Управни и Надзорни одбор Опште болнице у оснивању, у року од
30 дана од дана ступања на снагу ове одлуке.

Управни одбор из става 1. ове
тачке донеће статут и друге опште акте неопходне за упис у регистар и почетак рада
Опште болнице.

10. Ова одлука ступа на снагу
осмог дана од дана објављивања у „Службеном гласнику Републике Србије”.





05 број
022-9908/2006

У Београду,
16. новембра 2006. године

Влада

Председник,

Војислав
Коштуница, с.р



