



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ
ЈОВАНОВИЋА У ПЕПЕЉЕВЦУ ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.

Тачка 1.

Кућа Јовановића у Пепељевцу утврђује се за споменик
културе. 

Тачка 2.

Кућа Јовановића у Пепељевцу (у даљем тексту: споменик
културе) налази се на територији општине Лајковац, у Пепељевцу, у приватној
својини, на катастарској парцели број 1390/4 КО Пепељевац. 

Споменик културе подигнут је у првој половини ХIХ века
као дводелна полубрвнара без подрума, крова покривеног ћерамидом, наглашено
испуштене стрехе и доминантног димњака. Грађена је на начин специфичан за
западну Србију, од талпи засечених на угловима до половине зидних платана
„куће”, и вертикално унизаних шашоваца у горњој половини. Мањих димензија, али
солидне грађе и градитељског умећа, она бројним детаљима који је чине
сликовитом и архитектонски садржајнијом (као што су масивни и доминантни димњак,
широка стреха, део зидног платна од шашоваца, долап испуштен под стреху, наћве
уграђене у талпе „куће”, пространа димњачка напа), представља вредан пример
народног градитељства. 

Тачка 3.

Заштићена околина споменика културе обухвата
катастарску парцелу број 1390/4 КО Пепељевац, у приватној својини. 

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика; 

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе. 

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром, габаритом
и висином угрожавају споменик културе;

2) забрана складиштења материјала и стварања депонија;

3) забрана просипања, одлагања и привременог или
трајног депоновања отпадних и штетних материја - хемијски агресивних,
експлозивних, отровних и радиоактивних. 

Тачка 6.

Ову одлуку објавити у „Службеном гласнику Републике
Србије”.



05
број 633-1530/98-10

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



