


	
	Zakon


	
			На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон) и члана 3. став 1. тачка 12) Уредбе о садржини, начину припреме и оцене, као и праћењу спровођења и извештавању о реализацији капиталних пројеката („Службени гласник РС”, број 63/17),
			Влада доноси 
			ОДЛУКУ
			о образовању Комисије за капиталне инвестиције 
			"Службени гласник РС", број 30 од 25. априла 2019. 
			1. Образује се Комисија за капиталне инвестиције (у даљем тексту: Комисија).
			2. Задатак Комисије је да врши рангирање према приоритетним циљевима садржаним у важећим планским документима свих нивоа власти, по секторима капиталних пројеката средње и велике вредности, а који могу бити предложени за финансирање у поступку припреме и доношења буџета за буџетску и наредне две фискалне године, а све у складу са важећом уредбом којом се уређују капитални пројекти и другим важећим прописима који уређују ову материју.
			3. Поред задатка из тачке 2. ове одлуке, Комисија има задатак да унапређује и константно развија систем за управљање капиталним инвестицијама, као и да координира Радном групом за израду јединствене методологије за управљање капиталним инвестицијама образоване Решењем министра финансија број 119-01-42/2019-01 од 18. фебруара 2019. године, како би се на јединствен начин пратиле капиталне инвестиције на нивоу Републике Србије.
			4. У Комисију се именују:
			1) за председника, Ана Брнабић, председник Владе;
			2) за заменикe председника:
			− проф. др Зорана Михајловић, потпредседник Владе и министар грађевинарства, саобраћаја и инфраструктуре;
			− Синиша Мали, министар финансија;
			3) за чланове:
			− Расим Љајић, потпредседник Владе и министар трговине, туризма и телекомуникација; 
			− Александар Антић, министар рударства и енергетике;
			− Бранислав Недимовић, министар пољопривреде, шумарства и водопривреде;
			− Горан Триван, министар заштите животне средине;
			− Горан Кнежевић, министар привреде;
			− Бранко Ружић, министар државне управе и локалне самоуправе;
			− Јадранка Јоксимовић, министар за европске интеграције. 
			5. Административно-техничке послове за потребе Комисије обавља Министарство финансија.
			6. За рад у Комисији председнику, заменицима председника и члановима не исплаћује се накнада.
			7. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 02-4361/2019
			У Београду, 25. априла 2019. године
			Влада
			Председник,
			Ана Брнабић, с.р.
	

