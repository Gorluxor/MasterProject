



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
КОЛАРСКО-КОВАЧКЕ РАДИОНИЦЕ У БАЧКОЈ ТОПОЛИ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Коларско-ковачка радионица у Бачкој Тополи, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Коларско-ковачка радионица у Бачкој Тополи, са
покретним стварима у њој које су од посебног културног и историјског значаја (у
даљем тексту: споменик културе), налази се на територији општине Бачка Топола,
у Улици омладинској број 31, у државној својини, на катастарској парцели број
4250 КО Бачка Топола.

Споменик културе основала су браћа Егри у последњој
четвртини ХIХ века. Састоји се од коларско-ковачке радионице са алатима и
примерима готових производа. Подигнута у стилу еклектике, радионица је
пројектована по тада важећим прописима за индустријске објекте. Грађена је опеком
као приземна зграда правоугаоне основе, покривена бибер црепом. До шездесетих
година овог века била је у функцији, а од осамдесетих је у њој уређена музејска
поставка коју чине алати и готови производи некадашње радионице. Сведочећи о
занатском умећу, по којем су мајстори из Бачке Тополе били надалеко познати,
радионица браће Егри, као пример пројектованог објекта за ковачко коларску
радионицу, имала је у средини у којој је настала значење индустријског заметка.

Тачка 3.

Заштићена околина споменика културе обухвата
катастарске парцеле бр. 4249, 4250 и 4251 КО Бачка Топола, у приватној својини.

Тачка 4.

Утврђују се следеће мере заштите споменика културе:

1) очување оригиналних материјала, габарита, изворног
изгледа, конструктивних и декоративних елемената архитектуре и архитектонских и
функционалних карактеристика;

2) пробијање зидарских отвора на местима некадашњих
прозорских отвора на дворишној фасади;

3) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

4) ажурно праћење стања покретних предмета и заштита
металних предмета од корозије, а дрвених од инсеката;

5) постављање апарата за дојаву и гашење пожара.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) уклањање дрвене надстрешнице подигнуте уз западну
(дворишну) фасаду радионице;

4) изградња нове дрвене надстрешнице покривене бибер
црепом, на месту постојеће.

Тачка 6.

Списак покретних добара од посебног културног и
историјског значаја која се налазе у Коларско-ковачкој радионици у Бачкој
Тополи је саставни део ове одлуке и чува се у Коларско-ковачкој радионици у
Бачкој Тополи.

Тачка 7.

Ову одлуку објавити у „Службеном гласнику Републике
Србије”.



05
број 633-1530/98-3

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



