



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ СРПСКЕ
ПРАВОСЛАВНЕ ЦРКВЕ СВ. ГРИГОРИЈА БОГОСЛОВА У ТОВАРИШЕВУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Српска православна црква Св. Григорија Богослова у
Товаришеву, са покретним стварима у њој које су од посебног културног и
историјског значаја, утврђује се за споменик културе.

Тачка 2.

Српска православна црква Св. Григорија Богослова у
Товаришеву, са покретним стварима у њој које су од посебног културног и
историјског значаја (у даљем тексту: споменик културе), налази се на територији
општине Бачка Паланка, у Товаришеву, у приватној својини – власник Српска
православна црквена, на катастарској парцели број 953 КО Товаришево.

Споменик културе је саграђен 1785. године. Припада типу
војвођанских храмова с краја 18. и прве половине 19. века чија се стилска
решења крећу од развијеног барока до класицизма. Конципиран је као једнобродна
грађевина са правоугаоним певничким просторима, дубоком олтарском апсидом и
високим звоником наглашене лимене капе који доминира западним прочељем. Фасаде
су оживљене плитким лезенама и уским плитким оквирима отвора. Појава триглифа,
дентикула и гута на украсу сведоче о доминацији класицизма. Садашњи иконостас,
по типу висока олтарска преграда са развијеним програмом, настао је
комбинацијом резбе из 1848. године и икона из различитих времена и различитог
порекла. Датовање икона и атрибуција онемогућени су вишеструким преправкама и
преслицима. Престоне иконе указују на утицај барока и највероватније припадају
крају 18. или почетку 19. века. Зидне представе су такође пресликаване по
неколико пута. Издваја се сцена Косовског боја из 1853. године, која упућује на
обнову култа Косовског боја.

Споменик културе је значајано сведочанство стилских и
идејних промена у српској црквеној уметности од краја 18. до половине 19. века.
Уклањање премаза са икона и зидних представа допуниће досадашња сазнања о том периоду
српског религиозног сликарства.

Тачка 3.

Заштићена околина споменика културе обухвата следеће
катастарске парцеле бр. 953 и 954 КО Товаришево, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала и функционалних
карактеристика;

2) ажурно праћење стања и одржавање конструктивно –
статичког система, кровног покривача, свих фасада, ентеријера и исправности
инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза.

Тачка 5.

Утврђују се следеће мере заштите заштићене околине
споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба кровова,
кровног покривача, свих конструктивних и декоративних елемената, оригиналних
материјала и функционалних карактеристика свих пратећих објеката;

2) забрана изградње нових објеката који својом
архитектуром, габаритом и висином угрожавају споменик културе;

3) забрана изградње нових објеката који нису у функцији
споменика културе;

4) земљани радови на изградњи инфраструктуре
дозвољавају се само уз претходно обезбеђење заштитних археолошких ископавања и
адекватне презентације налаза;

5) забрана складиштења штетних материјала и стварања
депонија;

6) хортикултурно уређење порте.

Тачка 6.

Списак покретних добара од културног и историјског
значаја која се налазе у Српској православној цркви Св. Григорија Богослова у
Товаришеву чини саставни део ове одлуке и чува се у Српској православној цркви
Св. Григорија Богослова у Товаришеву.

Тачка 7.

Ову одлуку објавити у „Службеном гласнику Републике
Србије”.



05 број 633-4734/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



