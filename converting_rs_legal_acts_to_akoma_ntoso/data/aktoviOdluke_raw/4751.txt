



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. БОГОРОДИЦЕ У ДОЊЕМ КОРМИЊАНУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Богородице у Доњем Кормињану, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Св. Богородице у Доњем Кормињану, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Косовска Каменица, у
Доњем Кормињану, у приватној својини – власник Српска православна црква, на
катастарској парцели број 1074 КО Доње Кормињане.

Споменик културе је саграђен у време турске владавине,
највероватније крајем ХVIII или почетком ХIХ века, што је као последицу имало
скроман изглед и функционалну једноставност. Првобитно је био малих димензија и
знатно укопан у земљу, а средином ХIХ века је проширен. То је једноставна
грађевина, правоугаоне основе са полукружном олтарском апсидом и припратом.
Засведена је полуобличастим сводом и покривена двосливним кровом. Скромну
фасадну декорацију чине кордонски венац на северном зиду, танки пиластри које
повезују полукружни лукови на апсиди и профилисан кровни венац. Унутрашњост је
украшена 1870. године зидним сликама, радом зоографа Аврама Дичова из Тресонча
код Дебра и помоћника Зафира, Тодора и Спире, о чему сведоче два записа на
јужном зиду наоса, од којих један помиње и мештане села Доње Кормињане као
добротворе – ктиторе. Царске двери иконостаса настале су када и зидне слике, а
остале иконе са олтарске преграде насликао је непознати сликар почетком ХХ
века.

Значај споменика културе је у његовој историјској,
културној и уметничкој вредности, а пре свега у живопису Аврама Дичова, у коме
иконографску реткост представља приказивање мученика Св. Христофора са псећом
главом.

Тачка 3.

Заштићена околина споменика културе обухвата следеће
катастарске парцеле: бр. 1073, 1074, 1075, 1076, 1083 и 1084 КО Д. Кормињане, у
приватној својини и број 1081 КО Д. Кормињане у државној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе.

Тачка 5.

Утврђује се следећа мера заштите заштићене околине
споменика културе:

– забрана градње објеката који својом архитектуром,
габаритом и висином угрожавају споменик културе.

Тачка 6.

Списак покретних добара од посебног културног и
историјског значаја која се налазе у цркви Св. Богородице у Доњем Кормињану
чини саставни део ове одлуке и чува се у цркви Св. Богородице у Доњем
Кормињану.

Тачка 7.

Ову одлуку објавити у „Службеном гласнику Републике
Србије”.







05 број 633-4695/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



