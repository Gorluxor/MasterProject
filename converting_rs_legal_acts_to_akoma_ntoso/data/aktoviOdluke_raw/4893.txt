





На
основу члана 47. став 1. Закона о културним добрима („Службени гласник РС”, број
71/94),

Влада
доноси

ОДЛУКУ

о утврђивању цркве Св. Константина и Јелене
у Овчи за споменик културе

„Службени гласник
РС”, број 108 од
06.
децембра 2005.





1. Црква Св. Константина
и Јелене у Овчи, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Константина
и Јелене у Овчи, са покретним стварима у њој које су од посебног културног и историјског
значаја (у даљем тексту: споменик културе), налази се на територији града Београда,
општина Палилула, у Овчи, у приватној својини, на катастарској парцели број
3165/1, КО Овча.

Споменик културе саграђен
је 1931. године према пројекту архитекте Радивоја Предића у духу српско-византијске
архитектуре. Конципиран је као тробродна базилика са истакнутим бочним правоугаоним
певницама и олтарском апсидом, споља петостраном, а изнутра полукружном. Над централним
делом наоса уздиже се витко кубе, док се у западном делу налази пространа припрата
са два монументална звоника. Грађена је од опеке са полихромном обрадом фасада,
профилацијом и декорацијом у знаку моравске школе.

На иконостасу, зиданом
опеком и омалтерисаном, сачуване су четири иконе из 1837. године које су се налазиле
у старој цркви. Судећи према положају фигура, облику ликова и лазурним нежним бојама
припадају кругу Константина Данила, највероватније његовом ученику Јовану Поповићу.


Споменик културе представља
једну од ретких сачуваних сакралних грађевина изведених у духу српско-византијске
традиције на простору Баната, где је супериорно владао модел европске барокне и
класицистичке уметности.

3. Заштићена околина
споменика културе обухвата катастарску парцелу број 3165/1, КО Овча, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) урбанистичко и хортикултурно
опремање, уређење, одржавање и коришћење порте као јавног простора.

6. Списак покретних добара
од посебног културног и историјског значаја која се налазе у цркви Св. Константина
и Јелене у Овчи чини саставни део ове одлуке и чува се у цркви Св. Константина и
Јелене у Овчи.

7. Ову одлуку објавити
у „Службеном гласнику Републике Србије”. 





05
број 633-7572/2005

У
Београду, 1. децембра 2005. године

Влада


Потпредседник,

Мирољуб
Лабус, с.р.



