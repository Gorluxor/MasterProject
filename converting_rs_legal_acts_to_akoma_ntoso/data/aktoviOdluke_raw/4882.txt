





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању Цркве Успења
Пресвете 

Богородице у Липолисту
за споменик културе

„Службени гласник
РС”, број 115 од
27. децембра 2005.







1. Црква Успења Пресвете
Богородице у Липолисту, са покретним стварима у њој које су од посебног културног
и историјског значаја, утврђује се за споменик културе.

2. Црква Пресвете Богородице
у Липолисту, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Шабац,
у Липолисту, у приватној својини, на катастарској парцели број 1462, КО Липолист.

Споменик културе саграђен
је 1872. године, а освећен 1880. године, о чему сведочи натпис уклесан на северној
фасади. Конципиран је као једнобродна, издужена грађевина импозантних димензија,
са пространом олтарском апсидом на истоку и припратом, надвишеном галеријом, на
западу. Певнички простори су као и олтарски споља полигонални, а изнутра полукружни.
На пресеку подужног и попречног брода, на високом и уском тамбуру, уздиже се купола.
Фасаде су оживљене прозорским отворима, уоквиреним каменим рамовима, фризом аркадица
испод кровног венца и избаченим западним порталом са тимпаноном у врху. Зидно платно
изнад главног улаза украшава и кружно поље у коме је, у фреско техници, осликана
представа Исуса Христа. Завршетак западне фасаде је у облику већег тимпанона, изнад
кога се уздиже висок и масиван звоник необичног облика. 

Споменик културе представља
значајно архитектонско остварење 19. века, изведено под утицајем како српске средњовековне
традиције тако и средњеевропских уметничких тенденција.

3. Заштићена околина
споменика културе обухвата следеће катастарске парцеле: бр. 1462, 1464, 1465,
1472 и 1474, КО Липолист, у приватној својини и бр. 2210/1 и 2232, КО Липолист,
у државној својини.

4. Утврђују се следеће
мере заштите споменика културе: 

1) очување изворног изгледа
спољашње архитектуре, хоризонталног и вертикалног габарита, облика и нагиба крова,
свих конструктивних и декоративних елемената, оригиналних материјала и функционалних
карактеристика;

2) редовно праћење стања
и одржавања конструктивно-статичког система, кровног покривача, свих фасада, ентеријера
и исправности инсталација у споменику културе;

3) постављање постоља
за паљење свећа изван споменика културе;

4) обезбеђење портала
савременим бравама које имају виши степен сигурности од провала;

5) забрана постављања
прикључних кутија и ормара на спољашњим површинама споменика културе.

5. Утврђују се следеће
мере заштите заштићене околине споменика културе:

1) забрана радова који
могу угрозити статичку безбедност споменика културе;

2) забрана постављања
далековода, ваздушних електро и ТТ водова и обезбеђивање њиховог вођења подземним
каналима уз враћање терена у првобитно стање;

3) забрана извођења радова
којима се врши промена облика и постојеће намене терена,

4) забрана складиштења
материјала, стварање депонија и просипања, одлагања и привременог или трајног депоновања
отпадних и штетних материјала;

5) изградња инфраструктуре
и извођење грађевинских радова дозвољени су само уз претходно обезбеђење заштитних
археолошких ископавања и адекватне презентације налаза.

6. Списак покретних добара
од посебног културног и историјског значаја која се налазе у Цркви Успења Пресвете
Богородице у Липолисту чини саставни део ове одлуке и чува се у Цркви Успења Пресвете
Богородице у Липолисту.

7. Ову одлуку објавити
у „Службеном гласнику Републике Србије”.





05
број 633-7997/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



