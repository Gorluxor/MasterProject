



На основу члана 27. став 1. и члана 35. став 2. Закона о
планирању и уређењу простора и насеља („Службени гласник РС”, бр. 44/95, 23/96,
16/97 и 46/98), 

Влада Републике Србије, доноси



ОДЛУКУ

О ИЗРАДИ ПРОСТОРНОГ ПЛАНА
ПОДРУЧЈА ПОСЕБНЕ НАМЕНЕ СЛИВА

ВОДОАКУМУЛАЦИЈЕ СТУБОРОВНИ

„Службени
гласник РС”, број 91 од
27.
децембра 2002.







1. Приступа се изради Просторног плана подручја посебне
намене слива водоакумулације Стуборовни (у даљем тексту: Просторни план).

2. Циљ доношења Просторног плана је утврђивање концепције,
планских решења, режима и услова коришћења, организације, уређења и заштите простора
којима се обезбеђује заштита слива водоакумулације Стуборовни; рационално коришћење
и очување природних ресурса; заштита и унапређење животне средине, природних и непокретних
културних добара; валоризација комплементарних погодности подручја за развој и просторни,
саобраћајни, привредни и други облици интеграције подручја са окружењем.

3. Подручје Просторног плана обухвата делове територије
општине Ваљево, и то: целе катастарске општине Балиновић, Брезовица, Вујиновача,
Доње Лесковице, Кунице, Ровни, Совач, Стубо, Сушица, Таор и Тубравић и делове катастарских
општина Бобова, Ребељ, Ситарице и Суводање.

Подручје Просторног плана приказано је на графичком приказу,
који је одштампан уз ову одлуку и чини њен саставни део.

4. Просторни план садржаће разраду на нивоу регулационог
плана за: центар заједнице села Тубравић, аква-комплекс Стуборовни у подбранском
делу акумулације са објектима и радовима на уређењу дела приобаља и објекте и делове
зона заштите водоакумулације Стуборовни. 

5. Концепција Просторног плана биће заснована на студијској,
планској и техничкој документацији, резултатима досадашњих истраживања, постојећој
урбанистичкој и развојној документацији и процени утицаја водоакумулације Стуборовни
на животну средину.

6. Носилац израде Просторног плана је Министарство урбанизма
и грађевина-Завод за просторно планирање и урбанизам.

7. Министарства, посебне организације, јавна предузећа и
установе надлежне за послове пољопривреде и водопривреде, саобраћаја и телекомуникација,
заштите непокретних културних добара, трговине, туризма и услуга, заштите природних
богатстава и животне средине, доставиће у року од тридесет дана од дана ступања
на снагу ове одлуке све расположиве податке, услове и документацију из делокруга
свог рада носиоцу израде Просторног плана.

8. Рок за израду и доношење Просторног плана је 12 месеци
од дана ступања на снагу ове одлуке. 

9. Средства за израду Просторног плана обезбедиће Министарство
урбанизма и грађевина, Министарство трговине, туризма и услуга, Министарство саобраћаја
и телекомуникација, Дирекција за изградњу и развој Колубарског округа погођеног
земљотресом, Јавно предузеће за коришћење водопривредног система Ровни Колубара
и Јавно предузеће Дирекција за урбанизам, грађевинско земљиште, путеве и изградњу
Ваљева. 

10. Нацрт просторног плана биће изложен на јавни увид у
трајању од 30 дана у згради скупштине општине Ваљево. 

Истовремено са јавним увидом спровешће се стручна расправа
о Нацрту просторног плана са научним институцијама, установама и јавним предузећима
и другим заинтересованим предузећима, друштвима и асоцијацијама са територије општине
Ваљево.

11. Ова одлука ступа на снагу осмог дана од дана објављивања
у „Службеном гласнику Републике Србије”.







05 број
350-16794/2002-2

У Београду, 19. децембра
2002. године

Влада Републике Србије

Потпредседник,

др Небојша Човић, с.р.











