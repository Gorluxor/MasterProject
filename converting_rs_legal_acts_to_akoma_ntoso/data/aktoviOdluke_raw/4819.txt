


На основу 

члана 47.
став 1. Закона о културним добрима 
(„Службени гласник
Републике Србије”, број 71/94),

Влада Републике Србије доноси



ОДЛУКУ


о утврђивању зграде поште 1 у 

Нишу 
за споменик културе

„Службени
гласник РС", број 37 од 23. 

августа 1999.

Тачка
1.

Зграда Поште 1 у
Нишу утврђује се за споменик културе.

Тачка
2.

Зграда Поште 1 уНишу
(у даљем тексту: споменик културе) налази се на територији града Ниша, у Нишу,
у Улици вожда Карађорђа број 11, у државној својини, на катастарским парцелама
бр. 1753/1 КО Ниш – Ћеле Кула.

Споменик културе је
зграда саграђена 1931. године, према пројекту београдског архитекте Војина
Петровића, за потребе Хипотекарне банке. Положај зграде на углу улица Вожда
Карађорђа и Орловића Павла условио је неправилно решење основе на максимално
искоришћеном расположивом грађевинском земљишту. Састоји се из сутерена,
високог приземља, два спрата и поткровља. Главна фасада има ризалитно истакнути
угаони део и плитко истурене ризалите бочних трактова. Електично композиционо
решење грађевине настало је стапањем различитих архитектонских елемената
модернизованог постакадемског концепта (масивни стубови угаоног дела носе
кордонски венац другог спрата на коме су између прозора на квадратним
постаментима четири мушке скулптуре, док су на парапетима првог спрата у рељефу
представљене три женске фигуре; бочним ризалитима доминира вертикала, док на
бочним фасадама двоструки плитки пиластри носе кордонски венац другог спрата
који надвишава атика). Продор модерних архитектонских схватања приметан је на
безорнаменталним површинама и у хоризонталном ритму низа правоугаоних прозора
бочних фасада. Полукружно сегментно гранитно степениште са лампионима на
квадратном постаменту са стране води до главног улаза (двоструки гвоздени
портал) на угаоном полукружно решеном делу зграде и уводи у кружни предпростор
преко широког мермерног степеништа, а потом у полигоналну шалтер – салу са
низом стубова и мермерним степеништем за галерију на спрату. Детаљи у
ентеријеру су врхунске занатске обраде (касетиране профилисане таванице,
парапети у штуко-мермеру, столарија и браварија). Од II светског рата у згради
је смештена Главна пошта, данас Пошта 1.

Споменик културе
даје посебно обележје урбаном простору, а осим архитектонских карактеристика и
стилских вредности има и историјски значај за успостављање банкарске и
привредне делатности у јужним крајевима Србије.

Тачка
3.

Заштићена околина
споменика културе обухвата катастарске парцеле бр. 1752/2, 1752/3, 1752/4,
1752/5, 1753/1 и 1753/2 КО Ниш – Ћеле Кула, у државној својини.

Тачка
4.

Утврђују се следеће
мере заштите споменика културе:

1) очување изворног
изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената,
оригиналних материјала, функционалних карактеристика и оригиналних натписа;

2) ажурно праћење
стања и одржавање конструктивно-статичког система, кровног покривача, свих
фасада, ентеријера и исправности инсталација у споменику културе;

3) забрана
преправки, доградње и надградње;

4) забрана радова
који могу угрозити статичку безбедност споменика културе.

Тачка
5.

Утврђују се следеће
мере заштите заштићене околине споменика културе:

1) забрана градње и
постављања трајних или привремених објеката који својом наменом, волуменом
габарита по висини и облику могу угрозити или деградирати споменик културе и
његову заштићену околину;

2) забрана
постављања покретних тезги, киоска и других привремених објеката унутар
заштићене околине;

3) урбанистичко и
комунално уређење, хортикултурно опремање и одржавање простора заштићене
околине у функцији споменика културе.

Тачка
6.

Ову одлуку објавити
у „Службеном гласнику Републике Србије".





05 број
633-1937/99

У Београду,
28. јула 1999. године.


Влада
Републике Србије

Потпредседник,

проф.
др 
Милован Бојић,

с.р.

