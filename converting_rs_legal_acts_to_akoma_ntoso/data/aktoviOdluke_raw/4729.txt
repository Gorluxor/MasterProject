



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
МИЛИНОВИЋ КАПЕЛЕ У СУБОТИЦИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Милиновић капела у Суботици утврђује се за споменик
културе.

Тачка 2.

Милиновић капела у Суботици (у даљем тексту: споменик
културе), налази се на територији општине Суботица, у Суботици, улица
Грабовачка бб, у државној својини, на катастарској парцели број 19507 КО Стари
град.

Споменик културе, смештен на десној страни православног
гробља, у правцу исток‡запад, подигнут је 1898. године у духу еклектике.
Квадратне је основе са централним двокрилним улазом кога маркирају два стуба
завршена флорално украшеним капителима, по угледу на грчки храм. На капителе
належе профилисани архитрав изнад кога је троугаони тимпанон са декоративним
зупчастим низом. Фасаде су украшене жутом фасадном опеком са рубовима у
имитацији камених блокова. Испод кровног венца тече низ конзола, астрагала,
зупчастих орнамената и меандра. Изнад централног дела грађевине уздиже се
осмоугаони тамбур са чије чеоне стране је постављен грб породице Милиновић
изведен у техници барељефа. Декорацију унутрашњег простора чине мраморизовани
зидови, витражи на прозорима и плаво небо са сунцем у подкуполју. Од зидних
површина само су пандатифи осликани ликовима еванђелиста. Споменик културе је
имао функцију гробнице, а у новије време се користи у погребне сврхе.

Споменик културе, значајан пример сакралних грађевина
мањих димензија, једини је помен на племићку породицу Милиновић, оснивача
најстарије задужбинске стипендије из чијих средстава је ишколовано 25 младића и
девојака српске националности, у периоду од 1819. до 1915. године, помаган рад
Матице српске и Народног позоришта у Новом Саду и дата помоћ значајном броју
српских православних цркава у Бачкој.

Тачка 3.

Заштићену околину споменика културе сачињава катастарска
парцела број 19507 КО Стари град, у државној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање конструктивно –
статичког система, кровног покривача, свих фасада, ентеријера и исправности
инсталација на споменику културе;

3) задржавање сакралне функције;

4) инсталирање громобранске инсталације и уређаја за
заштиту од пожара.

Тачка 5.

Утврђују се следеће мере заштите заштићене околине
споменика културе:

1) рушење постојеће, већ обрушене ограде и прављење
нове;

2) прављење нове капије која ће се закључавати;

3) враћање функције напуштеној гробљанској кући и њена
реконструкција;

4) изградња јавног санитарног чвора и постављање
контејнера за смеће;

5) уређење партера.

Тачка 6.

Ову одлуку објавити у „Службеном гласнику Републике
Србије”.







05 број 633-4717/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



