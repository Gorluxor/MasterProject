





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ 

О УТВРЂИВАЊУ ЗГРАДЕ РЕСАВСКЕ
БИБЛИОТЕКЕ У СВИЛАЈНЦУ

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.







Тачка 1. 

Зграда Ресавске библиотеке у Свилајнцу утврђује се за споменик
културе.



Тачка 2.

Зграда Ресавске Библиотеке у Свилајнцу (у даљем тексту:
споменик културе) налази се на територији општине Свилајнац, у Свилајнцу, у Улици
Лазин трг број 19, у државној својини, на катастарској парцели број 1809/5 КО Свилајнац.

Споменик културе подигнут је око 1903. године, као приземна
породична кућа Димитрија Исаковића, оснивача прве штедионице и новчаног завода у
Свилајнцу, а у њој је било место окупљања представника културног и привредног живота
Свилајнца. Архитектонски концепт заснован је на академским постулатима, детаљима
изведеним у духу еклектике и класицистичким приступом у обради декорације (над прозорима
су плитко профилисана правоугаона поља, фланкирана конзолама које носе архитравне
греде са уским једноводним кровићем, над којим су геометријски, решеткасто перфорирана
вентилациона правоугаона поља). Главна фасада решена је симетрично са наглашеним
истуреним средњим ризалитом, надвишеним атиком. Правоугаоне је основе са подрумом
делимично испод приземља, једноставног просторног решења, које је уношењем новог
садржаја прилагођено потребама библиотеке. Саграђена је од опеке и камена са употребом
челичних И профила као конструктивних елемената. Архитектонске вредности и историјски
допринос образовању, науци и култури чине значајним овај споменик културе.



Тачка 3.

Заштићена околина споменика културе обухвата следеће катастарске
парцеле: бр. 1809/5, 1809/6 и 1809/8 КО Свилајнац, у државној својини, као и уличне
профиле до средине Улице Лазин трг наспрам катастарских парцела бр. 1809/5 и
1809/8 КО Свилајнац и до средине Улице врачарске наспрам катастарских парцела бр.
1809/5 и 1809/6 КО Свилајнац.



Тачка 4.

Утврђују се следеће мере заштите споменика културе:

1) очување аутентичног изгледа споменика културе, ентеријера,
првобитне организације унутрашњег простора, хоризонталног и вертикалног габарита,
облика и нагиба крова, свих конструктивних и декоративних елемената, оригиналних
материјала и стилских карактеристика;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана преправки, доградње и надградње;

4) забрана радова који могу угрозити статичку безбедност
споменика културе;

5) очување функције и коришћење споменика културе за намене
просветног, образовног и културног садржаја.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) урбанистичко и комунално уређење, хортикултурно опремање
и одржавање простора заштићене околине у функцији споменика културе.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-5

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



