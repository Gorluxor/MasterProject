





На
основу члана 47. став 1. Закона о културним добрима („Службени гласник
Републике Србије”, број 71/94),

Влада
Републике Србије доноси

ОДЛУКУ

О УТВРЂИВАЊУ ДВОРЦА ФАНТАСТ
У АТАРУ БЕЧЕЈА ЗА СПОМЕНИК КУЛТУРЕ

„Службени гласник
РС”, број 59 од
11. октобра 2001.





Тачка 1.

Дворац
Фантаст у атару Бечеја утврђује се за споменик културе.

Тачка 2.

Дворац
Фантаст у атару Бечеја (у даљем тексту: споменик културе), налази се на
територији општине Бечеј, у атару Бечеја, у мешовитој својини, на катастарској
парцели број 21238, КО Бечеј.

Споменик
културе је саграђен између 1919. и 1923. године као монументална приземна
грађевина, постављена у пространом парку, за бечејског велепоседника Богдана
Дунђерског. Грађен је комбинацијом различитих неостилских форми. Основа дворца
је разуђена, а углови објекта наглашени кулама кружне и квадратне основе. Куле
су спратне и градиране према висини. Највиша је северна кула са назубљеним
круништем и кружним еркер торњићем, а најниже су две куле кружне основе на
угловима јужне фасаде. На западној фасади је наткривени трем, са рампом и
терасом која се ослања на два стуба и два пиластра. Трем је прислоњен уз
централну кулу квадратне основе, која се завршава зиданим пирамидалним кровом.
Кружне куле се такође завршавају зиданим, али купастим крововима. Трем је
декорисан оплатом од вештачког камена која је додатно украшена рељефом. На
источној фасади је дубока тераса наткривена косим кровом. Кров носи пет
удвојених стубова са архиволтама. Тераса је подигнута на високом постаменту у
чијем подножју се налази декоративна чесма. Кровна конструкција је дрвена. Кров
је двоводан, изузев над централним делом грађевине над којим је четвороводан.
Простор око дворца ограђен је ниском зиданом оградом на којој се налазе три
репрезентативне зидане капије са вратницама од кованог гвожђа – рад бечејског
мајстора Милана Нешића. Око дворца су економски објекти (штале), зграда
биоскопа, Мали Каштел, гробна капела Богдана Дунђерског и базен.

Споменик
културе поседује архитектонско-стилске и културно-историјске вредности и
представља репрезентативан пример овог типа летњиковца на територији Војводине.

Тачка 3.

Заштићена
околина споменика културе обухвата следеће катастарске парцеле: број 21238, КО
Бечеј, у друштвеној својини и број 21241, КО Бечеј, у друштвеној својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и
вертикалног габарита, облика и нагиба крова, свих конструктивних и декоративних
елемената, оригиналних материјала, функционалних карактеристика;

2)
ажурно праћење стања и одржавање конструктивно-статичког система, кровног
покривача, свих фасада, ентеријера и исправности инсталација у споменику
културе;

3)
забрана радова који могу угрозити статичку безбедност споменика културе;

4)
коришћење у сврхе које су у складу са природом, наменом и значајем споменика
културе – као репрезентативног објекта;

5)
предузимање следећих техничко-заштитних мера:

–
постављање громобранске инсталације на дворцу;

–
обавезна заштита свих дрвених делова конструкције средством противпожарне
заштите;

–
обезбеђење средстава за гашење почетних пожара (бурад са водом, кофе, сандуци
са песком, ватрогасни ручни апарати и сл.);

–
редовно одржавање крова и контролисано отварање и затварање отвора на крову;

–
увлачење хидроизолације у зидове; – малтерисање и бојење фасаде;

–
обнављање ентеријера дворца;

–
постављање новог бибер црепа;

–
замена дотрајале лимарије;

6)
обезбеђење доступности споменика културе јавности ради снимања и проучавања;

7)
забрана раскопавања, рушења, преправљања, презиђивања, или вршења било каквих
радова који могу нарушити оригинални изглед и споменичка својства дворца без
утврђених услова и сагласности надлежног завода;

8)
изградња инфраструктуре дозвољава се само уз претходно обезбеђење заштитних
археолошких ископавања и адекватне презентације налаза.

Тачка 5.

Утврђују
се следеће мере заштите заштићене околине споменика културе:

1)
ограничава се и забрањује извођење грађевинских радова на промени терена и
распореду објеката на заштићеним парцелама, као и промене намене објеката, без
услова надлежног завода;

2)
сви постојећи пратећи објекти (зграда економије и штала, биоскоп, Мали Каштел,
базен и капела) морају сачувати изворни изглед спољашње архитектуре и
ентеријера, хоризонталног и вертикалног габарита, облика и нагиба кровова,
кровног покривача, свих конструктивних и декоративних елемената, оригиналних
материјала и функционалних карактеристика;

3)
забрана изградње нових објеката који својом архитектуром, габаритом и висином
угрожавају споменик културе;

4)
забрана изградње нових објеката који нису у функцији споменика културе;

5)
забрана земљаних радова на изградњи инфраструктуре без претходно обезбеђених
заштитних археолошких ископавања и адекватне презентације налаза;

6)
забрана складиштења штетних материјала и стварање депонија;

7)
уређење парка око дворца према условима службе за заштиту природе.

Тачка 6.

Ову одлуку објавити
у „Службеном гласнику Републике Србије”.







05
број 633-10457/2001

У
Београду, 2. октобра 2001. године

Влада
Републике Србије

Потпредседник,

Александар
Правдић, с.р.



