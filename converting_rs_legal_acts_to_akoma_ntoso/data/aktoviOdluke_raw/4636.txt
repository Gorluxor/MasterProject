





На основу члана 47. став 1. Закона о културним добрима
(„Службени гласник Републике Србије”, број 71/94), 

Влада Републике Србије доноси



ОДЛУКУ

О УТВРЂИВАЊУ ЕРИЋА КУЋЕ
У ЧАЧКУ ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Ерића кућа у Чачку утврђује се за споменик културе.



Тачка 2.

Ерића кућа у Чачку (у даљем тексту: споменик културе), налази
се на територији општине Чачак, у Чачку, у Улици градско шеталиште број 6, у друштвеној
својини, на катастарској парцели број 802 КО Чачак.

Споменик културе саграђен је 1892. године у централном градском
језгру, у склопу једне од главних трговачких улица, као једноспратна пословно-стамбена
зграда, са локалима у приземљу, станом на спрату и пратећим просторијама у дворишном
крилу. Одликује се изузетним архитектонским вредностима, израженим у функционалном
и просторном склопу, а нарочито у богато обрађеној главној фасади. Складних је пропорција,
симетрично постављена и раскошно украшена декоративном пластиком у неокласицистичком
и необарокном маниру, где су претежно заступљени стилизовани флорални мотиви. У
оси симетрије на спрату је балкон са конзолама и оградом од занатско-уметнички обликованог
кованог гвожђа, а са обе стране су постављена по два прозора, богато украшена различитим
декоративним елементима (балустраде, подпрозорни и надпрозорни венци, шембране,
лезене, аркаде), док је цело поље завршено бочним пиластрима са коринтским капителима.
Висока атика по средини има изражен венац, кога носе парови конзола са флоралним
мотивом, више пута поновљеним на другим деловима фасаде. Округли тавански прозорчићи
на лименим капцима имају стилизовану цветну перфорацију. Завршни део атике је подељен
масивним ступцима на три поља – са стране су балустраде, а у средини пуно поље,
са уоквиреном годином градње; ступци носе лимене акротерије у облику пирамиде. Приземље
са два локала, симетрично у односу на спрат, нешто је скромније обраде, а дворишни
део има зидани трем са лучним отворима кроз обе етаже (сада застакљен).

Због архитектонских карактеристика и стилских вредности,
као неизоставни део градитељског наслеђа Чачка, овај споменик културе има посебан
културни и историјски значај. 



Тачка 3.

Заштићена околина споменика културе обухвата следеће катастарске
парцеле: број 798, 801 и 802. КО Чачак, у друштвеној својини, део Улице Ратка Митровића
наспрам катастарских парцела бр. 801 и 802 до уличне осе и део Улице Ђоке Поповића
наспрам катастарских парцела бр. 798 и 802 до уличне осе.



Тачка 4.

Утврђују се следеће мере заштите споменика културе:

1) очување аутентичног изгледа, хоризонталног и вертикалног
габарита, оригиналних материјала, конструктивних и декоративних елемената и функционалних
карактеристика;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) задржавање постојеће намене – продајни простор у приземљу
и канцеларијски простор на спрату;

4) забрана преправки, доградње и надградње;

5) забрана радова који могу угрозити статичку безбедност
споменика културе;

6) забрана складиштења материјала и стварање депонија;

7) забрана просипања, одлагања и привременог или трајног
депоновања отпадних и штетних материја – хемијски агресивних, експлозивних, отровних,
радиоактивних.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) урбанистичко и комунално уређење, хортикултурно опремање
и одржавање простора заштићене околине у функцији споменика културе;

5) забрана складиштења материјала и стварање депонија;

6) забрана просипања, одлагања и привременог или трајног
депоновања отпадних и штетних материја – хемијски агресивних, експлозивних, отровних,
радиоактивних.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-14

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



