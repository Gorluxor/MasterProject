



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ ВОДИЦЕ
ПОСВЕЋЕНЕ БЕЗГРЕШНОМ ЗАЧЕЋУ У АТАРУ РУСКОГ КРСТУРА ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Водица посвећена Безгрешном зачећу у атару Руског
Крстура утврђује се за споменик културе.

Тачка 2.

Водица посвећена Безгрешном зачећу у атару Руског
Крстура (у даљем тексту: споменик културе) налази се на територији општине
Кула, у атару Руског Крстура, у приватној својини, власник Гркокатоличка црква,
на катастарској парцели број 7312 К.О. Руски Крстур.

Споменик културе састоји се од капеле, бунара са
„лековитом водом”, надстрешнице за окупљање верника и конака. Капела је
саграђена према пројекту Карла Шведнера 1859. године. То је једнобродна
грађевина са кружном олтарском апсидом и звоником над западним делом брода.
Значајна као култно место војвођанских Русина, водица Безгрешног зачећа
представља фазу у развоју водица, у којој се напушта градња капела у духу
народног градитељства, а уместо њих усвајају дела ауторске архитектуре.

Тачка 3.

Заштићена околина споменика културе обухвата
катастарске парцеле бр. 7312 и 7313 К.О. Руски Крстур, у приватној својини,
власник Гркокатоличка црква.

Тачка 4.

Утврђују се следеће мере заштите споменика културе:

1) очување оригиналних материјала;

2) коришћење само у оквиру изворне намене;

3) паљење свећа у споменику културе дозвољено је само
на месту које одреди надлежни завод за заштиту споменика;

4) дозвољено је узимање „лековите воде” из споменика
културе;

5) обезбеђивање сандука са песком за гашење почетног
пожара.

Тачка 5.

Утврђују се следеће мере заштите заштићене околине
споменика културе:

1) забрана депоновања земље и стварања депонија;

2) изградња одводно-дренажних канала око споменика
културе;

3) забрана држања животиња;

4) обнављање и одржавање вегетације.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-28

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









