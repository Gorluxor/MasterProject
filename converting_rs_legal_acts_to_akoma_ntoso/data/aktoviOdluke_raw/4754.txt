



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ДИМИТРИЈА У ДОБРОТИНУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Димитрија у Добротину, са покретним стварима
у њој које су од посебног културног и историјског значаја, утврђује се за
споменик културе.

Тачка 2.

Црква Св. Димитрија у Добротину, са покретним стварима
у њој које су од посебног културног и историјског значаја (у даљем тексту:
споменик културе), налази се на територији општине Липљан, у Добротину, у
приватној својини – власник Српска православна црква, на катастарској парцели
број 784 КО Добротин.

Споменик културе се састоји од цркве, звоника,
парохијског дома и црквеног дворишта са оградним зидом.

Црква Св. Димитрија је саграђена у ХIХ веку прилозима
мештана, чија су имена забележена на зиду олтарске апсиде. То је једнобродна
грађевина, издужене основе са полукружном апсидом, наосом и припратом.
Засведена је полуобличастим сводом и покривена двосливним кровом. Изведена је у
камену и опеци, а потом омалтерисана. Фасаде су без украса, са изузетком
полукружне лунете изнад западног портала у којој је осликана представа патрона
храма. Зидне слике и иконостас, изведени 1826. године, рад су Костадина из
Велеса.

Споменик културе представља значајну
културно-историјску целину ХIХ века на тлу Косова и Метохије. Посебну вредност
представља обиман иконографски програм зидног сликарства са галеријом српских
владара-светитеља у цркви Св. Димитрија.

Тачка 3.

Заштићена околина културног добра обухвата следеће
катастарске парцеле: бр. 781, 783, 784, 785, 786, 787 и 788 КО Добротин, у
приватној својини и број 1903 КО Добротин, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког, кровног покривача, свих фасада, ентеријера и
исправности свих инсталација у споменику културе.

Тачка 5.

Утврђује се следећа мера заштите заштићене околине
споменика културе:

– забрана градње објеката који својом архитектуром,
габаритом и висином угрожавају споменик културе.

Тачка 6.

Списак покретних добара од посебног културног и
историјског значаја која се налазе у цркви Св. Димитрија у Добротину чини
саставни део ове одлуке и чува се у цркви Св. Димитрија у Добротину.

Тачка 7.

Ову одлуку објавити у „Службеном гласнику Републике
Србије”.







05 број 633-4692/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



