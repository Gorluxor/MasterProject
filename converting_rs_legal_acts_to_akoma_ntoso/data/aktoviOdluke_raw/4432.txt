


	
	Zakon


	
			На основу члана 27. став 2. Закона о јавним службама („Службени гласник РС”, бр. 42/91, 71/94, 79/05 – др. закон и 83/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси 
			ОДЛУКУ
			о укидању Музеја ваздухопловства – Београд
			"Службени гласник РС", број 18 од 15. марта 2019.
			1. Овом одлуком укида се Музеј ваздухопловства – Београд, јер потребе за делатношћу установе могу да се задовоље на рационалнији и ефикаснији начин. 
			2. Права, обавезе, имовину и архивску грађу Музеја ваздухопловства – Београд преузима Министарство одбране.
			3. Запослене у Музеју ваздухопловства – Београд преузима Министарство одбране у складу са прописима којим се регулише пријем у службу професионалних припадника Војске Србије.
			4. Права других оснивача решаваће се у складу са Споразумом о питањима сукцесије („Службени лист СРЈ – Међународни уговори”, број 6/02).
			5. Музеј ваздухопловства – Београд донеће финансијски извештај, односно биланс стања на дан 15. март 2019. године и у складу са могућностима измириће постојеће обавезе према добављачима, извршиће наплату потраживања од повериоца, пренос преосталих ликвидних финансијских средстава на рачун Министарства одбране који је отворен код Управе за трезор и затварање активних рачуна Музеја ваздухопловства – Београд.
			6. Министарство одбране у обавези је да чува музејску намену Музеја ваздухопловства – Београд, као споменика културе.
			7. Од дана ступања на снагу ове одлуке престаје мандат органима управљања, као и важење општих аката Музеја ваздухопловства – Београд.
			8. Ова одлука ступа на снагу даном објављивања у „Службеном гласнику Републике Србије”.
			05 број 631-02-2066/2019-2
			У Београду, 14. марта 2019. године
			Влада
			Председник,
			Ана Брнабић, с.р.
	

