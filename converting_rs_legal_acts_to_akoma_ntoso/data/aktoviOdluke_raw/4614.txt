





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ У
УЛИЦИ БОРИСА КИДРИЧА БРОЈ 4 У СУБОТИЦИ ЗА

СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда
у Улици Бориса Кидрича број 4 у Суботици утврђује се за споменик културе.

Тачка 2.

Зграда
у Улици Бориса Кидрича број 4 у Суботици (у даљем тексту: споменик културе), налази
се на територији општине Суботица, у Суботици, Улица Бориса Кидрича број 4, у државној
својини, на катастарској парцели број 6088, КО Доњи град.

Споменик
културе је саграђен 1908. године, према пројекту Марцела Комора и Деже Јакоба из
1907. године, за потребе Суботичке трговачке банке. Лоциран у једној од најстаријих
и најрепрезентативнијих улица, архитектонски је обликован у стилу мађарске варијанте
сецесије. Грађен је као угаони двоспратни објекат са основом у облику неправилног
четвороугла. Фасадна платна су благо заталасана – заобљеним еркерима на крајевима
обе уличне фасаде, као и заобљеним угаоним делом објекта. Правоугаони еркери налазе
се у централним осама обе фасаде. Декоративна обрада фасада сведена је на орнаменте,
изведене у керамици или камену, који акцентују отворе и ивичне делове фасада. Веома
је богата и разноврсна и излаже читав репертоар народних мотива прилагођених за
потребе градске архитектуре. Око целог објекта, осим на правоугаоним еркерима, протеже
се поткровни венац украшен цветном орнаментиком од жолнаи керамике у жутој и плавој
боји. Приземним делом доминирају велики застакљени излози који са касетираним прозорима
међуспрата чине јединствену осмишљену целину. Главни улаз, фланкиран је са два полустуба
чији су корпуси прекривени орнаментиком винове лозе која се на горњим ивицама претвара
у паунова пера. Цео објекат покривен је високим разиграним кровиштем које прати
сваки део објекта посебно.

Споменик
културе се налази у старом историјском језгру града Суботице које је утврђено за
просторно културно-историјску целину – непокретно културно добро од великог значаја.

Споменик
културе је једна од првих модерних зграда у Суботици са стилским карактеристикама
сецесије. Као изразити пример склада функција, рационалности и естетских обележја
овог стила, представља саставни део градитељског наслеђа Суботице, значајан за изучавање
архитектуре с почетка XX века на овом простору.

Тачка 3.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала и функционалних карактеристика;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
постављање апарата за гашење пожара.

Тачка 5.

Утврђују
се следеће мере заштите заштићене околине споменика културе:

1)
уклањање – рушење помоћног објекта у дворишту зграде;

2)
поплочавање дворишта.

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-19

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



