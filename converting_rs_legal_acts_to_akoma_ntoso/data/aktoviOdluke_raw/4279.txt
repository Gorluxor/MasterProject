





На основу члана 27. став 1. и члана 35. став 2. Закона о
планирању и уређењу простора и насеља („Службени гласник РС”, бр. 44/95, 23/96,
16/97 и 46/98),

Влада Републике Србије, доноси





ОДЛУКУ

О ИЗРАДИ РЕГИОНАЛНОГ
ПРОСТОРНОГ ПЛАНА АДМИНИСТРАТИВНОГ ПОДРУЧЈА ГРАДА БЕОГРАДА

„Службени
гласник РС”, број 16 од
05. априла 2002.





1. Приступа се изради
Регионалног просторног плана административног подручја града Београда (у даљем тексту:
Регионални просторни план).

2. Циљ доношења Регионалног
просторног плана је утврђивање дугорочне концепције развоја, организације, уређења,
заштите и коришћења предметног подручја; рационално коришћење и очување пољопривредног
земљишта, водних и осталих природних ресурса; развој, изградња и реконструкција
регионалних инфраструктурних система; развој мреже насеља, локалних инфраструктурних
система и објеката јавних служби; развој и размештај секундарних и терцијарних делатности
на планском подручју; обезбеђење саобраћајне, економске, социјалне и других облика
интеграције планског подручја и ширег окружења; заштита и унапређења животне средине,
природних и непокретних културних добара.

3. Подручје Регионалног
просторног плана обухвата територију административног подручја града Београда, односно
територије 10 градских и 6 приградских општина: Стари град, Земун, Нови Београд,
Савски венац, Палилула, Врачар, Вождовац, Звездара, Раковица, Чукарица, Гроцка,
Сопот, Обреновац, Барајево, Младеновац, Лазаревац.

Подручје Регионалног
просторног плана дато је на графичком приказу, који је одштампан уз ову одлуку и
чини њен саставни део.

4. Концепција Регионалног
просторног плана биће заснована на расположивим студијама и истраживањима, урбанистичкој
документацији и техничкој документацији урађеној на нивоу генералних и идејних пројеката
за регионалне инфраструктурне системе и процени утицаја на животну средину.

5. Носилац израде Регионалног
просторног плана је Министарство урбанизма и грађевина – Завод за просторно планирање
и урбанизам.

6. Министарства, посебне
организације, јавна предузећа и установе надлежне за послове саобраћаја и веза,
водопривреде и шумарства, рударства и енергтике, туризма, заштите животне средине,
природе, споменика културе и одбране доставиће у року од тридесет дана од дана ступања
на снагу ове одлуке све расположиве податке, услове и документацију из делокруга
свога рада носиоцу израде Регионалног просторног плана.

7. Рок за израду Регионалног
просторног плана је 12 месеци од дана објављивања ове одлуке у „Службеном гласнику
Републике Србије”.

8. Средства за израду
Регионалног просторног плана обезбедиће Влада Републике Србије – Министарство урбанизма
и грађевина и Скупштина града Београда.

9. Нацрт регионалног
просторног плана биће изложен на јавни увид у трајању од 30 дана у зградама скупштина
приградских општина и у Скупштини града Београда.

Истовремено са јавним
увидом спровешће се стручна расправа о Нацрту регионалног просторног плана са научним
институцијама, установама и јавним предузећима и другим заинтересованим предузећима,
друштвима и асоцијацијама са територија општина из става 1. ове тачке.

10. Ова одлука ступа
на снагу осмог дана од дана објављивања у „Службеном гласнику Републике Србије”.





05
број 350-3594/2002-002

У
Београду, 27. марта 2002. године

Влада
Републике Србије

Потпредседник,

Јожеф
Каса, с.р.







