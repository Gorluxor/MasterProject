


	
	Zakon



	
			На основу члана 73д став 10. Закона о платним услугама („Службени гласник РС”, бр. 139/14 и 44/18) и члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 ‒ одлука УС и 44/18), 
			Гувернер Народне банке Србије доноси
			ОДЛУКУ 
			о утврђивању изгледa и садржаја извештаја о наплаћеним накнадама 
			"Службени гласник РС", број 99 од 18. децембра 
			2018.
			1. Овом одлуком утврђују се изглед и садржај извештаја о наплаћеним накнадама за услуге повезане с платним рачуном које је пружалац платних услуга пружио кориснику платних услуга у току календарске године (у даљем тексту: извештај о наплаћеним накнадама). 
			Пружалац платних услуга дужан је да извештајем о наплаћеним накнадама обухвати све накнаде које је наплатио кориснику платних услуга за све услуге које је том кориснику пружио, а тај извештај садржи и податке о свим каматама које је пружалац платних услуга наплатио од корисника платних услуга, као и о свим каматама које је пружалац платних услуга платио кориснику платних услуга.
			2. Пружалац платних услуга дужан је да извештај о наплаћеним накнадама изради на следећим обрасцима:
			1) Извештај о наплаћеним накнадама за корисника платних услуга – потрошача, утврђен у Прилогу 1, који је одштампан уз ову одлуку и њен је саставни део;
			2) Извештај о наплаћеним накнадама за корисника платних услуга – предузетника/правно лице, утврђен у Прилогу 2, који је одштампан уз ову одлуку и њен је саставни део.
			3. Пружалац платних услуга дужан је да изради посебан извештај о наплаћеним накнадама за сваки платни рачун, односно пакет платног рачуна који води за корисника платних услуга. 
			4. Пружалац платних услуга извештај о наплаћеним накнадама израђује у складу са упутством датим у Прилогу 3, који је одштампан уз ову одлуку и њен је саставни део. 
			5. Пружалац платних услуга дужан је да извештај о наплаћеним накнадама достави кориснику платних услуга – потрошачу најмање једном годишње, и то најкасније 1. марта текуће године за претходну календарску годину.
			Изузетно од става 1. ове тачке, у случају гашења платног рачуна, пружалац платних услуга дужан је да, након гашења тог рачуна, кориснику платних услуга – потрошачу без одлагања достави извештај о наплаћеним накнадама који се односи на тај платни рачун, за период до дана његовог гашења, и то најкасније у року од 30 дана од дана гашења тог платног рачуна.
			Пружалац платних услуга доставља извештај о наплаћеним накнадама кориснику платних услуга – предузетнику/правном лицу на његов захтев.
			6. Изузетно од тачке 5. ове одлуке, пружалац платних услуга дужан је да до 1. марта 2020. године сваком кориснику платних услуга – потрошачу, као и кориснику платних услуга – предузетнику/правном лицу који је то захтевао, достави извештај о наплаћеним накнадама за све услуге које им је пружио од 1. јануара до 31. децембра 2019. године.
			7. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 17. марта 2019. године. 
			О. број 17
			У Београду, 14. децембра 2018. године
			Гувернер
			Народне банке Србије,
			др Јоргованка Табаковић, с.р.
			
			Прилози
			
			Прилог 
			1 - ИЗВЕШТАЈ О НАПЛАЋЕНИМ НАКНАДАМА ЗА КОРИСНИКА ПЛАТНИХ УСЛУГА - ПОТРОШАЧА
			
			Прилог 2 - ИЗВЕШТАЈ О НАПЛАЋЕНИМ НАКНАДАМА ЗА 
			КОРИСНИКА ПЛАТНИХ УСЛУГА - ПРЕДУЗЕТНИКА/ПРАВНО ЛИЦЕ
			Прилог 3 - УПУТСТВО ЗА ИЗРАДУ ИЗВЕШТАЈА О НАПЛАЋЕНИМ НАКНАДАМА 
			 
	

