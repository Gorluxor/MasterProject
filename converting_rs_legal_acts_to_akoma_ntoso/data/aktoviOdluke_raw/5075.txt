



На
основу члана 15. став 8. Закона о здравственој заштити („Службени гласник
Републике Србије“, бр. 17/92, 50/92 и 52/93) и члана 8. и 17. Одлуке о Плану
мреже здравствених установа („Службени гласник Републике Србије“, број 50/92),

Влада
Републике Србије донела је





ОДЛУКУ

О ОСНИВАЊУ ЗАВОДА ЗА
ИМУНОЛОГИЈУ И ВИРУСОЛОГИЈУ „ТОРЛАК” У БЕОГРАДУ

„Службени гласник
РС”, број 1 од 11. јануара 1995.



Члан 1.

У
складу са Одлуком о Плану мреже здравствених установа („Службени гласник
Републике Србије”, број 50/92) оснива се Завод за имунологију и вирусологију
„Торлак” у Београду.

Члан 2.

Назив
установе је Завод за имунологију и вирусологију „Торлак” у Београду (у даљем
тексту: Завод).

Седиште
Завода је у Београду, Улица Војводе Степе број 458.

Члан 3.

Завод
се оснива спајањем Завода за вирусологију „Торлак” и Завода за серуме, вакцине
и дијагностичке препарате „Торлак I” у Београду.

Члан 4.

Завод
је правно лице са статусом установе.

Завод
послује са потпуном одговорношћу.

Завод
има жиро рачун који се води код надлежне службе за платни промет и финансијски
надзор.

Члан 5.

Завод
обавља здравствену делатност из области производње серума, вакцина и
дијагностичких препарата у складу са чланом 30. Закона о здравственој заштити,
и то:

–
врши бактериолошка, вирусолошка, имунобиолошка, епидемиолошка и биохемијска
истраживања, укључујући лабораторијска испитивања и израду бактериолошких,
вирусолошких, имунобиолошких препарата и дијагностичких средстава за хуману,
ветеринарску и општу употребу;

–
врши вирусолошку дијагностику;

–
обавља лабораторијска испитивања имунобиолошких и дијагностичких производа,
односно препарата.

Члан 6.

Органи
Завода јесу: директор, управни одбор и надзорни одбор.

Управни
одбор има пет чланова од којих су два из реда запослених у Заводу.

Надзорни
одбор има три члана од којих је један из реда запослених у Заводу.

Директора,
управни одбор и надзорни одбор Завода именује и разрешава оснивач.

Члан 7.

Средства
и имовину за оснивање и рад Завода чине средства, имовина, права и обавезе
Завода за вирусологију „Торлак” и Завода за серуме, вакцине и дијагностичке
препарате „Торлак I” у Београду , са билансним стањем на дан 31. јануара 1995.
године.

Биланс
стања у смислу става 1. овог члана утврдиће органи управљања Завода за
вирусологију „Торлак” и Завода за серуме, вакцине и дијагностичке препарате
„Торлак I” у Београду који престају са радом на основу ове одлуке. 

Завод
почиње са радом 1. фебруара 1995. године.

Члан 8.

Даном
почетка рада Завод преузима средства, имовину, права и обавезе и запослене раднике
Завода за вирусологију „Торлак” и Завода за серуме, вакцине и дијагностичке
препарате „Торлак I” у Београду.

Од
дана ступања на снагу ове одлуке здравствене установе из става 1. овог члана не
могу отуђити или оптеретити имовину нити запошљавати нове раднике.

Члан 9.

Влада
Републике Србије ће именовати вршиоца дужности директора Завода до доношења
статута Завода, као и управни и надзорни одбор.

Органи
из става 1. овог члана припремиће статут рада Завода.

Члан 10.

Ова одлука ступа на
снагу осмог дана од дана објављивања у „Службеном гласнику Републике Србије”.





05 број 022-5059/50-6

У Београду, 11. јануара
1995. године

Влада Републике Србије

Потпредседник,

проф. др Слободан Унковић,
с. р.





