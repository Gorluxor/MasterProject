



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ
ПОРОДИЦЕ ЂУРЂИЋ У ДУДОВИЦИ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа породице Ђурђић у Дудовици утврђује се за споменик
културе.

Тачка 2.

Кућа породице Ђурђић у Дудовици (у даљем тексту:
споменик културе) налази се на територији града Београда, општина Лазаревац,
село Дудовица, у приватној својини, на катастарској парцели број 813/6 К.О.
Дудовица.

Споменик културе је саграђен у другој половини ХIХ
века. Подигнут на косини чији је пад искоришћен за велики подрум зидан ломљеним
каменом са каменим лучним улазом на бочној страни. Зидови су у бондручној
конструкцији а кров покривен ћерамидом испод које је шиндра. Унутрашњи простор,
деобом подељен на две функционалне целине, првобитно је био троделан. Састојао
се од „куће” са зиданим огњиштем упадљивих димензија, и две собе, већом и
мањом. Као троделна бондручара са отвореним тремом дуж подужне стране, зидана
над подрумом у виду „куће на ћелици”, великих димензија и пространих одаја, она
представља кућу имућне и угледне сеоске породице из времена свог настанка.

Тачка 3.

Заштићена околина споменика културе обухвата
катастарску парцелу број 813/6 К.О. Дудовица, у приватној својини.

Тачка 4.

Утврђују се следеће мере заштите споменика културе:

1) очување изгледа, хоризонталног и вертикалног
габарита, конструктивних елемената архитектуре, оригиналних материјала и
функционалних карактеристика;

2) ажурно праћење стања и одржавање
конструктивностатичког система, кровног покривача, свих фасада и ентеријера;

3) коришћење у стамбене сврхе.

Тачка 5.

Утврђују се следеће мере заштите заштићене околине
споменика културе:

1) забрана градње или постављања објеката трајног или
привременог карактера, који својом архитектуром, габаритом и висином могу
угрозити споменик културе;

2) обнављање и одржавање вегетације.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-4

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









