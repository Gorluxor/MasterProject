



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ САЛАША
СТРИЛИЋ У АТАРУ СОМБОРА ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.

Тачка 1.

Салаш Стрилић у атару Сомбора утврђује се за споменик
културе. 

Тачка 2.

Салаш Стрилић у атару Сомбора (у даљем тексту: споменик
културе) налази се на територији општине Сомбор, у Ранчеву, кућни број 85, у
приватној својини, на катастарској парцели број 14597 КО Сомбор.

Споменик културе, као први из групе Стрилића салаша,
саграђен је пре 1833. године, када је салашарска кућа уцртана на карти Ранчева.
Формирају га слободностојеће зграде: стамбена и помоћне (кошара, воларница,
амбар на саоницама, два чардака за кукуруз и ђерам) распоређене у облику
ћириличног слова „П”, са амбаром у средишњем делу простора и чардацима на
опкопу иза куће. Стрилића салаш, старошћу и очуваношћу архитектонског садржаја
представља вредну целину народног градитељства који, као усамљено привредно
станиште одражава старији модел насеобинско економске организације
карактеристичан за Војводину.

Тачка 3.

Заштићена околина споменика културе обухвата следеће
катастарске парцеле: бр. 14597, 14598/1 и 14694/2 КО Сомбор, у приватној
својини. 

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) очување изворне намене свих зграда и површина које
чине салаш – дворишта, окопа и баште;

5) обезбеђење одговарајуће противпожарне и заштите од
црвоточине за све дрвене делове зграда, као и за амбар на саоницама. 

Тачка 5.

Утврђују се следеће мере заштите заштићене околине
споменика културе:

1) забрана градње помоћних зграда на катастарској
парцели број 14597 КО Сомбор, док се на катастарским парцелама број 14694/2 и
14598/1 КО Сомбор могу градити само привремене економске зграде;

2) забрана промене намене пашњака око окућнице.

Тачка 6.

Ову одлуку објавити у „Службеном гласнику Републике
Србије”.

05 број 633-1530/98-16

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



