



На основу члана 99. тачка 4. Устава Савезне
Републике Југославије,
а у
вези са чланом 14. став 1.
Закона о производњи
и промету опојних
дрога (“Службени лист СРЈ”, бр.
46/96), Савезна
влада
доноси





ОДЛУКА

О НАЧИНУ ИЗДАВАЊА
ДОЗВОЛЕ ЗА УВОЗ И ИЗВОЗ ОПОЈНИХ ДРОГА И ЛЕКОВА КОЈИ САДРЖЕ ОПОЈНЕ ДРОГЕ

„Службени лист СРЈ”,
број 41 од 8. августа 1997.



1. Овом одлуком
прописује се начин издавања дозволе за увоз и извоз опојних дрога и лекова који
садрже опојне дроге (у даљем тексту: опојне дроге).



2. Савезно министарство
за рад, здравство и социјалну политику издаје дозволу за увоз и извоз опојних
дрога, ако су испуњени следећи услови:

1) ако је опојна
дрога која се увози или извози намењена за медицинске, ветеринарске, наставне,
научне или лабораторијске сврхе;

2) ако је количина
опојне дроге за чији се увоз или извоз тражи дозвола у складу са утврђеном
проценом годишњих потреба Савезне Републике Југославије, односно земље у коју
се извози опојна дрога;

3) ако је за извоз
опојне дроге поднесена увозна дозвола за одређену врсту и количину опојне
дроге, коју је издао надлежни орган земље увознице.



3. Захтев за
добијање дозволе за увоз или извоз опојних дрога садржи следеће податке:

1) назив и седиште
правног лица које увози, односно извози опојну дрогу;

2) назив опојне
дроге;

3) сврха за коју се
увози, односно извози опојна дрога;

4) количина опојне
дроге;

5) садржај опојне
дроге;

6) укупна количина
базе опојне дроге;

7) назив и седиште
иностране фирме од које се увози, односно којој се извози опојна дрога;

8) назначење
царинарнице преко које се увози, односно извози опојна дрога;

9) рок у коме ће се
извршити увоз, односно извоз опојне дроге;

10) број увозне
дозволе и назив органа земље увознице који је издао дозволу.

Дозвола за увоз и
извоз опојних дрога садржи податке из става 1. ове тачке.



4. Дозвола за увоз и
извоз опојних дрога престаје да важи даном истека рока наведеног у дозволи.



5. Даном ступања на
снагу ове одлуке престаје да важи Правилник о условима и поступку за издавање
дозволе за увоз и извоз опојних дрога и производа који садрже опојне дроге
(„Службени лист СФРЈ”, бр. 92/91).



6. Ова одлука ступа
на снагу осмог дана од дана објављивања у „Службеном листу СРЈ”.



Савезна влада

Е. п. бр. 251

Београд

7. августа 1997.
године

Председник,

др Радоје Контић, с.р.







