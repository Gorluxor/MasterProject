



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ МЕТОХА
МАНАСТИРА СРЕТЕЊЕ У ПАКОВРАЋИ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Метох манастира Сретење у Паковраћи утврђује се за
споменик културе.

Тачка 2.

Метох манастира Сретење у Паковраћи (у даљем тексту:
споменик културе) налази се на територији општине Чачак, у Паковраћи, у
приватној својини – власник Српска православна црква, на катастарским парцелама
бр. 251 и 252 КО Паковраћа.

Споменик културе чине конак манастира Сретење на
катастарској парцели број 251 КО Паковраћа и капије са натписом на катастарској
парцели број 252 КО Паковраћа.

Споменик културе је основао средином ХIХ века, као
своју задужбину ужички епископ Никифор Максимовић, засадивши виноград на
купљеном имању на којем је подигао конак и оградио посед каменим зидом са
капијом. Према натпису клесаном на плочи уграђеној у зид, конак је саграђен
1850. године. Лоциран је на косом терену подужно по изохипси као зграда са
тремом грађена у бондруку са испуном од чатме, подигнута над подрумом од
ломљеног камена, четворосливног крова покривеног ћерамидом. Конципован за сврху
монашког радног станишта, тако да задовољи економску, стамбену и сакралну
потребу својих корисника, конак се састоји од две простране собе у централном
делу и мање оставе и капеле на бочним странама повезаних тремом. Ограђен је
обимним зидом од камена, са масивном капијом лучног отвора изнад којег је забат
са уграђеном плочом и натписом о времену градње и приложиоцу. Метох представља
занимљив градитељски пример који подсећа на зидине средњовековних манастира,
као што је и сам чин његовог настанка, наставак средњовековне традиције
приложништва.

Тачка 3.

Заштићена околина споменика културе обухвата
катастарске парцеле бр. 251, 252, 253, 254, 255, 256 и 258 КО Паковраћа, у
приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у културном добру;

3) забрана радова који могу угрозити статичку
безбедност културног добра;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

4) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза;

5) забрана складиштења материјала и стварања депонија;

6) забрана просипања, одлагања и привременог или
трајног депоновања отпадних и штетних материја - хемијски агресивних,
експлозивних, отровних и радиоактивних.

Тачка 6.

Ову одлуку објавити у „Службеном гласнику Републике
Србије“.



05
број 633-1530/98-4

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



