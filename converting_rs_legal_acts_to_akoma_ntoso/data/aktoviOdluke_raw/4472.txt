


	
	Zakon


	
			На основу члана 51. став 2. и члана 54. став 2. Закона о високом образовању („Службени гласник РС”, бр. 88/17, 27/18 – др. закон и 73/18), члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о оснивању Академије техничких струковних студија Београд
			"Службени гласник РС", број 62 од 30. августа 
			2019.
			1. Овом одлуком оснива се високошколска установа под називом: Академија техничких струковних студија Београд (у даљем тексту: Академија) са седиштем у Београду, тако што се врши статусна промена спајања Високе школе струковних студија – Београдска политехника, у Београду, Крфска 7 (у даљем тексту: Београдска политехника), Високе техничке школе струковних студија у Београду, Булевар Зорана Ђинђића 152а (у даљем тексту: Висока техничка школа Београд), Високе инжењерске школе струковних студија Техникум Таурунум, у Београду, Наде Димић 4 (у даљем тексту: Техникум Таурунум) и Високе техничке школе струковних студија у Пожаревцу, Немањина 2 (у даљем тексту: Висока техничка школа Пожаревац).
			2. Седиште Академије је у Београду.
			3. Академија је самостална високошколска установа која у обављању делатности обједињује образовни, примењено-истраживачки и стручни рад, као компоненте јединственог процеса високог образовања.
			Академија је установа која обавља делатност високог образовања кроз остваривање основних, специјалистичких и мастер струковних студија, из више научних и стручних области у оквиру образовно-научних поља: Техничко-технолошке науке и Уметност.
			4. Академија интегрише функције свих организационих јединица и стручних служби у свом саставу и има својство правног лица са свим правима и обавезама у правном промету и према трећим лицима.
			Академија има високошколске јединице изван седишта без статуса правног лица, и то у: 
			1) Пожаревцу, 
			2) Ваљеву.
			5. Академија има орган управљања – савет, орган пословођења – председника, стручне органе и студентски парламент.
			Утврђивање органа, поступак избора и разрешења, број чланова колективних органа, надлежност и друга питања у вези са органима Академије, уређују се статутом Академије, у складу са законом.
			6. Средства за обављање делатности Академије обезбеђују се из буџета Републике Србије и других извора финансирања, у складу са законом.
			7. Орган управљања Академије је Савет.
			До избора и конституисања Савета Академије у складу са Законом о високом образовању, статутом и општим актима Академије, његове послове обављаће Привремени савет у саставу:
			1) др Горан Цвијовић, дипл. инж. маш., председник;
			2) доц. др Владимир Павићевић, члан;
			3) Веселин Лекић, дипл. правник, члан;
			4) Предраг Поповић, дипл. инж. информационих технологија, члан;
			5) Нађа Младеновић Кораћ, дипл. правник, члан.
			Именовањем Привременог савета престаје мандат органима управљања Београдске политехнике, Високе техничке школе Београд, Техникум Таурунум и Високе техничке школе Пожаревац.
			8. Привремени савет Академије:
			1) донеће статут Академије у року од 30 дана од дана ступања ове одлуке на снагу;
			2) донеће годишњи програм рада Академије;
			3) донеће опште акте неопходне за обављање делатности и функционисање Академије, у року од 90 дана од дана ступања на снагу ове одлуке;
			4) донеће план реорганизације високошколских јединица изван седишта;
			5) спровешће анализу пословања;
			6) обављаће и друге послове из надлежности Савета утврђене Законом, статутом и другим општим актима.
			9. За вршиоца дужности председника Академије именује се проф. др Војкан Лучанин.
			Именовањем вршиоца дужности председника Академије престаје мандат органима пословођења Београдске политехнике, Високе техничке школе Београд, Техникум Таурунум и Високе техничке школе Пожаревац.
			Вршилац дужности председника Академије обављаће послове органа пословођења: Београдске политехнике, Високе техничке школе Београд, Техникум Таурунум и Високе техничке школе Пожаревац, до уписа Академије у судски регистар.
			10. Вршилац дужности председника подноси захтев за издавање дозволе за рад у року од 60 дана од дана доношења статута Академије.
			11. Савет, председник и стручни органи Академије и студентски парламент биће изабрани, односно именовани, у складу са Законом о високом образовању, статутом и општим актима Академије, у року од шест месеци од дана доношења статута.
			Именовањем стручних органа и студентског парламента Академије у складу са Законом, статутом и општим актима Академије, престаје мандат стручним органима и студентским парламентима Београдске политехнике, Високе техничке школе Београд, Техникум Таурунум и Високе техничке школе Пожаревац.
			12. Студенти Београдске политехнике, Високе техничке школе Београд, Техникум Таурунум и Високе техничке школе Пожаревац, уписани на студијске програме закључно са школском 2018/2019. годином настављају студије на уписаним студијским програмима према започетом наставном плану и програму, условима и правилима студија, у складу са законом.
			13. До добијања дозволе за рад и уписа Академије у судски регистар, Београдске политехнике, Високе техничке школе Београд, Техникум Таурунум и Високе техничке школе Пожаревац и њихове јединце изван седишта настављају извођење акредитованих студијских програма, у складу са важећом дозволом за рад.
			14. До добијања дозволе за рад и уписа Академије у судски регистар, јавне исправе ће се издавати и оверавати сувим жигом Београдске политехнике, Високе техничке школе Београд, Техникум Таурунум и Високе техничке школе Пожаревац, а потписиваће их вршилац дужности председника Академије.
			15. Даном уписа у судски регистар, Академија преузима запослене, имовину, права и обавезе, матичне књиге студената и све друге евиденције Београдске политехнике, Високе техничке школе Београд, Техникум Таурунум и Високе техничке школе Пожаревац.
			16. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 022-8045/2019
			У Београду, 29. августа 2019. године
			Влада
			Председник,
			Ана Брнабић, с.р.
	

