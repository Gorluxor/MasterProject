





На
основу члана 27. став 1. и члана 35. став 2. Закона о планирању и уређењу простора
и насеља („Службени гласник РС”, бр. 44/95, 23/96, 16/97 и 46/98), 

Влада
Републике Србије, доноси

ОДЛУКУ

О ИЗРАДИ ПРОСТОРНОГ ПЛАНА
ПОДРУЧЈА ПОСЕБНЕ НАМЕНЕ

ПАРКА ПРИРОДЕ ГОЛИЈА

„Службени
гласник РС”, број 91 од
27.
децембра 2002.







1.
Приступа се изради Просторног плана подручја посебне намене Парка природе Голија
(у даљем тексту: Просторни план).

2.
Циљ доношења Просторног плана је утврђивање концепције, планских решења, режима
и услова коришћења, организације, уређења и заштите простора којима се обезбеђује
заштита и презентација Парка природе Голија, природних и културно-историјских вредности;
успостављање зона са различитим режимом заштите и коришћења простора; усмеравање
дугорочног развоја подручја, пољопривреде, шумарства, туризма и других активности
комплементарних функцији презентације Парка природе и изградње и уређења насеља,
инфраструктурних система и објеката; обезбеђење услова за просторну, саобраћајну,
туристичку и друге облике интеграције подручја са окружењем.

3.
Подручје Просторног плана обухвата делове територија општина Ивањица, Краљево, Рашка,
Нови Пазар и Сјеница, и то: на територији општине Ивањица целе катастарске општине
Брусник, Вионица, Врмбаје, Вучак, Глеђица, Градац, Дајићи, Добри До, Ерчеге, Коритник,
Куманица, Чечина, Братљево, Медовине и Смиљевац; на територији општине Краљево целе
катастарске општине Брезова, Бзовик, Врх, Долац, Дражиниће, Милиће, Ушће, Река,
Рудно, Засад, Орља Глава и Савово; на територији општине Рашка целе катастарске
општине Биниће, Боровиће, Градац, Крушевица и Плешин; на територији општине Нови
Пазар целе катастарске општине Драмиће, Кузмичево, Мухово, Раст и Радаљица; на територији
општине Сјеница цела катастарска општина Шаре.

Подручје
Просторног плана приказано је на графичком приказу, који је одштампан уз ову одлуку
и чини њен саставни део. 

4.
Концепција Просторног плана биће заснована на студијској и планској документацији,
резултатима досадашњих истраживања, постојећој урбанистичкој и развојној документацији.

5.
Носилац израде Просторног плана је Министарство урбанизма и грађевина – Завод за
просторно планирање и урбанизам.

6.
Министарства, посебне организације, јавна предузећа и установе надлежне за послове
пољопривреде и водопривреде, заштите природних богатстава и животне средине, културе
и јавног информисања, саобраћаја и телекомуникација, трговине, туризма и услуга
и рударства и енергетике, доставиће у року од тридесет дана од дана ступања на снагу
ове одлуке све расположиве податке, услове и документацију из делокруга свог рада
носиоцу израде Просторног плана.

7.
Рок за израду и доношење Просторног плана је 15 месеци од дана ступања на снагу
ове одлуке. 

8.
Средства за израду Просторног плана обезбедиће Министарство урбанизма и грађевина,
Министарство заштите природних богатстава и животне средине, Министарство културе
и јавног информисања, Министарство трговине, туризма и услуга и Јавно предузеће
„Србијашуме”.

9.
Нацрт просторног плана биће изложен на јавни увид у трајању од 30 дана у зградама
скупштина општина Ивањица, Краљево, Рашка, Нови Пазар и Сјеница. 

Истовремено
са јавним увидом спровешће се стручна расправа о Нацрту просторног плана са научним
институцијама, установама и јавним предузећима и другим заинтересованим предузећима,
друштвима и асоцијацијама са територија општина Ивањица, Краљево, Рашка, Нови Пазар
и Сјеница.

10.
Ова одлука ступа на снагу осмог дана од дана објављивања у „Службеном гласнику Републике
Србије”.







05 број 350-16793/2002-3

У Београду, 19. децембра 2002. године

Влада Републике Србије

Потпредседник,

др Небојша Човић, с.р.







