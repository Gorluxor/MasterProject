





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ У
ФРАНКОПАНСКОЈ УЛИЦИ БРОЈ 2 У СУБОТИЦИ ЗА

СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда
у Франкопанској улици број 2 у Суботици утврђује се за споменик културе.

Тачка 2.

Зграда
у Франкопанској улици број 2 у Суботици (у даљем тексту: споменик културе), налази
се на територији општине Суботица, у Суботици, Франкопанска улица број 2, у државној
својини, на катастарској парцели број 2680, КО Стари град.

Споменик
културе саграђен је 1892. године, према пројектима Титуса Мачковића, у чије је оригиналне
пројекте градски инжењер Ђула Вали унео више измена. Намењен потребама школства,
грађен је у духу еклектике, са неоренесансним стилским обележјима. Карактеристична
репрезентативност издваја га од објеката сличне намене, грађених у то време на овом
подручју. Конципиран је као једноспратни, угаони објекат са основом у облику ћириличног
слова „П”. Други спрат је накнадно дограђен. Објекат је грађен је од чврстог материјала,
са жутом фасадном опеком. Праве линије венаца и прозори који теку у ритмичком низу,
деле фасаде по хоризонтали. Отвори су са сегментним, лучним и равним завршетком,
са опшавом изведеним у малтеру, а изнад равно завршених спратних прозора налазе
се профилисани архитрави. На фасадама се јављају и слепи прозори, а бочне ивице
објекта маркиране су блоковима изведеним у малтеру. 

Поред
архитектонско-стилске вредности као ауторско дело познатог градитеља који је оставио
значајан траг у урбанистичком обликовању града, споменик културе има и посебан културно-историјски
и просветни значај, јер представља први репрезентативни објекат у граду намењен
потребама школства.

Тачка 3.

Заштићена
околина споменика културе обухвата следеће катастарске парцеле: бр. 2680,
5420/1 и 5421/2, КО Стари град, у државној својини и део катастарске парцеле број
5420/2, КО Стари град, у државној својини, оивичен осом Франкопанске улице.

Тачка 4.

Утврђују
се следеће мере заштите споменика културе:

1)
очување спољашњег изгледа изворних фасада уз реконструкцију дограђених спратова
и усклађивање са изворним фасадама, свих конструктивних и декоративних елемената
и оригиналних материјала;

2)
ажурно праћење стања и одржавање конструктивно статичког система, кровног покривача,
свих фасада, и исправности инсталација на споменику културе;

3)
постављање хидроизолације за подрумске просторије које су адаптиране и у употреби
су;

4)
постављање и одржавање адекватне унутрашње и спољашње расвете;

5)
коришћење у образовне сврхе;

6)
инсталирање громобранске инсталације и уређаја за заштиту од пожара;

7)
уклањање графита и плаката са санирањем фасадних површина.

Тачка 5.

Утврђују
се следеће мере заштите заштићене околине споменика културе:

1)
урбанистичко и комунално уређење, опремање и одржавање простора око споменика културе;

2)
забрана просипања, одлагања и привременог или трајног депоновања отпадних и штетних
материја. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-14

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



