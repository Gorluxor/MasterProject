





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању цркве Св.
Николе у Радојеву за споменик културе

„Службени гласник
РС”, број 108 од
06.
децембра 2005.







1. Црква Св. Николе у
Радојеву, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Николе у
Радојеву, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Нова
Црња, у Улици маршала Тита број 63, у приватној својини, на катастарској парцели
број 2, КО Радојево.

Споменик културе, сазидан
1841. године, класицистичка је грађевина, издужене једнобродне основе, са изнутра
полукружном, а споља тространом олтарском апсидом и звоником који се издиже изнад
западног прочеља. Звоник је грађен истовремено са црквом. Конструктивни склоп чине
масивни ободни зидови и полукружни луци који носе сферне сводове. На бочним фасадама
су дубоке нише са полукружним прозорима, а два портала отворена су на западној страни
у звонику и на јужном зиду наоса. Западно прочеље је наглашено истуреним портиком
који носе два масивна стуба. У висини кровног венца портик се завршава троугаоним
тимпаноном. Црква је зидана циглом, а кров је покривен бибер црепом. Капа на звонику,
са крстом и јабуком на врху, опшивена је лимом. Над олтаром је постављен други крст
новије израде. Унутрашњост цркве је луковима подељена на олтарски простор, наос
и припрату са хором. Иконостас у цркви је завршен 1858. године. Дрворезбарија, рад
непознатог мајстора, је класицистичка. Иконе је осликао Никола Алексић. Тронови
и певнице су рад истог мајстора. У цркви се налазе делови старог иконостаса, рад
непознатог зографа 18. века, и више целивајућих икона из 19. века. Над солејом је
на своду насликана велика композиција Бог Отац са јеванђелистима, вероватно рад
Николе Алексића из времена сликања иконостаса.

Својим конструктивним
решењима, архитектонским елементима и ликовним вредностима споменик културе представља
значајно уметничко остварење.

3. Заштићена околина
споменика културе обухвата катастарску парцелу број 2, КО Радојево, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана радова који
могу угрозити статичку безбедност споменика културе;

4) постављање громобранских
инсталација и уређаја за заштиту од пожара.

5. Утврђују се следеће
мере заштите заштићене околине споменика културе:

1) забрана изградње нових
објеката који својом архитектуром, габаритом и висином угрожавају споменик културе;

2) забрана изградње нових
објеката који нису у функцији споменика културе;

3) забрана складиштења
штетних материјала и стварања депонија;

4) уређење порте. 

6. Списак покретних добара
од посебног културног и историјског значаја која се налазе у цркви Св. Николе у
Радујеву чини саставни део ове одлуке и чува се у цркви Св. Николе у Радујеву.

7. Ову одлуку објавити
у „Службеном гласнику Републике Србије”.





05
број 633-7574/2005

У
Београду, 1. децембра 2005. године

Влада


Потпредседник,

Мирољуб
Лабус, с.р.



