



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
„ГРАЧКОГ КРСТА” У ГРАДЦУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

„Грачки крст” у Градцу утврђује се за споменик културе.

Тачка 2.

„Грачки крст” у Градцу (у даљем тексту: споменик
културе) налази се на територији општине Ивањица, у селу Градац, у приватној
својини, на катастарској парцели број 613/1, КО Градац.

Споменик културе је крстообразни споменик који
величином (174 х 94 х 27 цм) и положајем, на пропланку, доминира околином. На
основу тога што око њега нема трагова надгробних споменика, претпоставља се да
није гробљански. Сачињен је од фино обрађеног сивкасто белог кречњака. На
западној страни је плитко урезан натпис, а на крацима Христов монограм. Услед
оштећења, досадашње читање се не може сматрати апсолутно тачним, али се
поуздано зна, словима урезана, година настанка 1661/2. Претпоставља се да су
мали крстови, урезивани по целој површини крста, настали зато што је служио као
сеоски запис. Настао у спомен неком догађају или знаменитој личности, он је
имао и улогу граничног обележја и култног места, у чему се огледа његова
вишеструка споменичка вредност. 

Тачка 3.

Заштићена околина културног добра обухвата катастарску
парцелу број 613/1, КО Градац, у приватној својини.

Тачка 4.

Утврђује се следећа мера заштите споменика културе:

– забрана урезивања нових крстова на споменику.

Тачка 5.

Утврђује се следећа мера заштите заштићене околине
споменика културе:

– забрана градње објеката који својом архитектуром,
габаритом и висином угрожавају споменик културе.

Тачка 6.

Ову одлуку објавити у „Службеном гласнику Републике
Србије”.

05 број 633-1770/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



