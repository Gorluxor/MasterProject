





На
основу члана 47. став 1. Закона о културним добрима („Службени гласник Републике
Србије”, број 71/94),

Влада
Републике Србије доноси

ОДЛУКУ

о утврђивању сеоског
чардака у Слатини за споменик културе

„Службени гласник
РС”, број 32 од 7.06.2001.





Тачка 1.

Сеоски
чардак у Слатини утврђује се за споменик културе.

Тачка 2.

Сеоски
чардак у Слатини (у даљем тексту: споменик културе) налази се на територији општине
Чачак, у Слатини, у друштвеној својини, на катастарској парцели број 637/1 КО Слатина.

У
старом центру села, међу столетним храстовима, на простору који је био ограђен прошћем
и називан порта, обновљен је крајем XIX века овај споменик културе, одржавајући
континуитет старијег насталог 1833. године. Саграђен је од дрвета у виду полузатворене
надстрешнице, са два наспрамна улаза, ниског крова покривеног ћерамидом. Са унутрашње
стране, уз зидове, уграђене су клупе за седење. Чардак је заједничка својина свих
житеља села. Смештен у непосредној близини записа, служио је као собрашица у време
сеоске славе за Спасовдан и као богомоља, јер село није имало цркву, а и као место
сеоских зборова и сеоска судница. 

Чардак
у Слатини један је од ретких објеката ове врсте на подручју Западне Србије који
одсликава колективни живот села у прошлом веку као друштвене, верске и обредне заједнице.

Тачка 3.

Заштићена
околина споменика културе обухвата катастарску парцелу број 637/1, КО Слатина, у
друштвеној својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала, функционалних карактеристика и оригиналних натписа;

2)
ажурно праћење стања и одржавања конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе;

4)
изградња инфраструктуре дозвољена је само уз претходно обезбеђење заштитних археолошких
ископавања и адекватне презентације налаза.

Тачка 5.

Утврђују
се следеће мере заштите заштићене околине споменика културе:

1)
забрана градње објеката који својом архитектуром, габаритом и висином угрожавају
споменик културе;

2)
забрана градње објеката који нису у функцији споменика културе;

3)
забрана сече постојеће вегетације.

Тачка 6.

Ову одлуку објавити у
„Службеном гласнику Републике Србије”.





05
број 633-1762/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



