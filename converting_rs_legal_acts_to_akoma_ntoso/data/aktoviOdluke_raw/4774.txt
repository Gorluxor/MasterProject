





На
основу члана 47. став 1. Закона о културним добрима („Службени гласник РС”, број
71/94),

Влада
Републике Србије доноси

ОДЛУКУ

О УТВРЂИВАЊУ МАНАСТИРА СВ. ПЕТКЕ У ГОРЧИНЦУ
ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.





1.
Манастир Св. Петке у Горчинцу, са покретним стварима у њему које су од посебног
културног и историјског значаја, утврђује се за споменик културе.

2.
Манастир Св. Петке у Горчинцу, са покретним стварима у њему које су од посебног
културног и историјског значаја (у даљем тексту: споменик културе), налази се на
територији општине Бабушница, код села Горчинце, на катастарској парцели број
940, КО Горчинце, у приватној својини.

Споменик
културе чини црква посвећена Св. Петки, звоник и конак. Манастирска црква је обновљена
1868. године на темељима старијег храма. Као манастирска црква служила је до
1880. године, када је постала парохијски храм села Горчинце и Извор. То је грађевина
триконхалне основе, по дужини подељена на три травеја. Изнад средњег травеја уздиже
се осмострано кубе, ослоњено на полуобличасте сводове. У олтарском простору полукружним
нишама обележена су места проскомидије (две) и ђаконикона (једна), док је у северном
делу лука олтарске апсиде још једна, нешто већа, ниша. Бочне конхе су једнаких димензија,
а олтарска апсида нешто ужа и дубља. Фасаде су оживљене издуженим правоугаоним прозорским
отворима и порталима на јужној и западној страни. У архиволту главног портала узидан
је камен са рељефно изведеном гранчицом, који је припадао старијем објекту. Изнад
је полукружна ниша са представом Св. Петке и натписом о обнови храма са именима
приложника. Полукалоте бочних конхи живописане су у секо техници 1881. године. Са
девастираног иконостаса, огољене арматуре, сачуване су три престоне иконе, изведене
у техници темпере на дрвету, које складом боја, коректним цртежом и карактерно третираним
лицима упућују на искусног зографа с краја XIX века.

Споменик
културе својим архитектонским решењем потврђује континуитет и распрострањеност триконхалних
грађевина у овој области.

3.
Заштићена околина споменика културе обухвата следеће катастарске парцеле: бр.
259, 264, 265, 269, 270, 271 и 993, КО Горчинце, у државној својини и бр. 934,
935, 936, 937, 938, 939, 940, 941, 946, 949/1, 949/2, 951, 952, 961, 974, 975,
978, 979, 980, 982, 983, 984, 985, 986, 987 и 988, КО Горчинце, у приватној својини.

4.
Утврђују се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, свих конструктивних и декоративних елемената, оригиналних материјала,
функционалних карактеристика и оригиналних натписа;

2)
редовно праћење стања и одржавање конструктивно-статичког система, кровног покривача
и свих фасада цркве, ентеријера и исправности инсталација у споменику културе;

3)
обнова конака и звоника и враћање њиховог првобитног изгледа на основу документације;

4)
забрана градње објеката који нису у функцији споменика културе.

5.
Утврђују се следеће мере заштите заштићене околине споменика културе:

1)
забрана промена облика терена и свака врста земљаних радова, као и неконтролисана
сеча шуме;

2)
забрана складиштења материјала и формирања депонија;

3)
забрана градње објеката који својом архитектуром, габаритом и висином угрожавају
споменик културе;

4)
забрана препарцелисања заштићене околине споменика културе;

5)
забрана постављања електро и ТТ водова ваздушним путем.

6.
Списак покретних добара од посебног културног и историјског значаја која се налазе
у манастиру Св. Петке у Горчинцу чини саставни део ове одлуке и чува се у манастиру
Св. Петке у Горчинцу.

7.
Ову одлуку објавити у „Службеном гласнику Републике Србије”.







05 број 633-15038/2002 

У Београду, 31. октобра 2002. године

Влада Републике Србије

Потпредседник,

Јожеф Каса, с.р.

СПИСАК 

ПОКРЕТНИХ ДОБАРА МАНАСТИРА СВ. ПЕТКЕ У ГОРЧИНЦУ
КОЈА СУ ОД ПОСЕБНОГ КУЛТУРНОГ И ИСТОРИЈСКОГ ЗНАЧАЈА



Престоне иконе:

1. Христ Пантократор,
друга половина 19. века, темпера на дрвету, 52 x 84 цм,

2. Св. Јован, друга половина
19. века, темпера на дрвету, 52 x 84 цм, положена уз иконостас,

3. Св. Петка, друга половина
19. века, темпера на дрвету, 52 x 88 цм, положена уз иконостас.



