





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ СПОМЕН ЧЕСМЕ
У СЕЛУ ДИВОСТИН ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Спомен чесма у селу Дивостин утврђује се за споменик културе.



Тачка 2.

Спомен чесма у селу Дивостин (у даљем тексту: споменик културе)
налази се на територији града Крагујевца, у селу Дивостин, у црквеној порти истоименог
манастира, у приватној својини – Српске православне цркве, на катастарској парцели
број 321 КО Дивостин. 

Споменик културе подигло је 20. јуна 1901. године Крагујевачко
савезно ловачко удружење у славу и захвалност краљу Милану Обреновићу. Монументална
чесма у облику кубуса, надвишена четвоространом куполом завршеном каменим клесаним
крстом, изведена је тесаним каменим блоковима. Над лучно завршеним удубљењем, на
чијем дну је лула чесме, постављена је спомен плоча са бронзаним рељефним попрсјем
и текстом:

„Краљу Милану Обреновићу –

Крагујевачко савезно ловачко удружење

10. јуни 1901. године.”

Плитки пиластри са стране носе степенасти архитрав над којим
је уклесан натпис „Рођен 10. авг. 1854. + 29. јан. 1901”.

Чесма је укопана, са подзидом од ломљеног камена и два степеништа
којима се долази до корита. Иза чесме је резервоар са пумпом.

Споменик културе, као специфично градитељско остварење и
извориште пијаће воде познато још из неолита, има историјски и меморијални значај.



Тачка 3.

Заштићена околина споменика културе обухвата катастарску
парцелу број 321 КО Дивостин, у приватној својини – Српске православне цркве.



Тачка 4.

Утврђују се следеће мере заштите споменика културе:

1) очување изворног изгледа, хоризонталног и вертикалног
габарита, свих конструктивних и декоративних елемената, оригиналних натписа, материјала
и функционалних карактеристика;

2) ажурно праћење стања и одржавање конструктивно – статичког
система;

3) контролисање отока воде из чесме и омогућавање несметаног
отицања воде, како не би плавила околину и угрожавала темеље и подзид; 

4) коришћење споменика културе искључиво као изворишта здраве
пијаће воде.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) урбанистичко и комунално уређење, хортикултурно опремање
и одржавање простора заштићене околине у функцији споменика културе, уз вођење рачуна
о подземним токовима вода.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-8

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



