





На основу члана 47. став 1. Закона о културним добрима
(„Службени гласник РС”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ СВЕТОГ
ВАЗНЕСЕЊА У ГОЛОБОКУ 

ЗА СПОМЕНИК КУЛТУРЕ

„Службени гласник
РС”, број 88 од
23. децембра 2002.





1. Црква Светог Вазнесења
у Голобоку, са покретним стварима у њој које су од посебног културног и историјског
значаја, утврђује се за споменик културе.

2. Црква Светог Вазнесења
у Голобоку, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Смедеревска
Паланка, у Голобоку, у приватној својини, на катастарској парцели број 2880, КО
Голобок.

Споменик културе је подигнут
1894. године, као једнобродна грађевина правоугаоне основе, са петостраном олтарском
апсидом. Засведен је полуобличастим сводом и просторно подељен на припрату, наос
и олтарски простор. Над западним прочељем уздиже се звоник квадратне основе са четири
монофоре. Скромну фасадну декорацију чине профилисани кровни венци, каменим довратницима
и полукружним надвратницима уоквирен западни портал и две полукружне нише, са насликаним
представама Вазнесења и Св. Тројице, на западној фасади. Олтарски простор дели од
наоса иконостасна преграда, конципирана у класицистичком духу са барокним флоралним
елементима. Иконе на иконостасу, рађене техником уља на платну, рад су непознатог
аутора.

Споменик културе поседује
архитектонске и ликовне вредности значајне за проучавање српске уметности XIX века.

3. Заштићена околина
споменика културе обухвата следеће катастарске парцеле: бр. 2880, 2877, 2878 и
2879, КО Голобок, у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) ажурно праћење стања
и одржавање конструктивно – статичког система, кровног покривача, свих фасада, ентеријера
и исправности инсталација у споменику културе;

3) постављање противпожарних
уређаја;

4) обезбеђење збирке
покретних икона од крађе.

5. Утврђују се следеће
мере заштите заштићене околине споменика културе:

1) одржавање и коришћење
порте као простора превасходно намењеног верницима;

2) забрана сахрањивања
у порти;

3) забрана промене облика
терена, нивелације терена и депоновања земље и шута.

6. Списак покретних добара
од посебног културног и историјског значаја која се налазе у цркви Светог Вазнесења
у Голобоку чини саставни део ове одлуке и чува се у цркви Светог Вазнесења у Голобоку.

7. Ову одлуку објавити
у „Службеном гласнику Републике Србије”.





05
број 633-16766/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



