



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси

ОДЛУКУ

О УТВРЂИВАЊУ
РИМОКАТЛОИЧКЕ ЦРКВЕ СВ. ЈОСИПА У ЧЕРЕВИЋУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.





Тачка 1.

Римокатоличка
црква Св. Јосипа у Черевићу, са покретним стварима у њој које су од посебног
културног и историјског значаја, утврђује се за споменик културе.

Тачка 2.

Римокатоличка
црква Св. Јосипа у Черевићу, са покретним стварима у њој које су од посебног
културног и историјског значаја (у даљем тексту: споменик културе), налази се
на територији општине Беочин, у Черевићу, у приватној својини, на катастарској
парцели број 346 КО Черевић.

Споменик
културе, према запису на плочи постављеној изнад улазних врата, изграђен је
1776. године. То је барокна, једнобродна грађевина са полукружном олтарском
апсидом уз коју је, са северне стране, постављена сакристија квадратне основе и
звоником над западним прочељем, уклопљеним у његову масу бочним крилима која
заклањају косину високог двосливног крова. Испред звоника је хор ослоњен на
четири масивна ступца. Унутрашњи простор је подељен пиластрима на три дела и
осветљен са великим прозорским отворима, лучно завршеним. Свод је полуобличаст.
У средини светишта, одвојеног степеником, постављена је часна трпеза са
издигнутим олтаром на коме се налази велика пала на којој је представљена Света
породица.

Споменик
културе представља значајан пример барокне архитектуре сакралног карактера.

Тачка 3.

Заштићену
околину споменика културе сачињава катастарска парцела број 346 КО Черевић, у
приватној својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и
вертикалног габарита, свих конструктивних и декоративних елемената, оригиналних
материјала, функционалних карактеристика и оригиналних натписа;

2)
ажурно праћење стања и одржавање конструктивно-статичког система, кровног
покривача, свих фасада, ентеријера и исправности инсталација у споменику
културе.

Тачка 5.

Утврђују
се следеће мере заштите заштићене околине споменика културе:

1)
нивелисање порте до коте некадашњег тротоара, одношење вишкова насипа однети на
депонију насеља и обнављање ранијег поплочавања;

2)
обнова и бојење све браварије металне ограде и капија на улазу у порту;

3)
обнова кровне и фасадне површине свештеничког стана са бојењем зидова, олука,
браварије и столарије у тону по избору надлежног завода за заштиту споменика
културе.

Тачка 6.

Списак
покретних добара од посебног културног и историјског значаја која се налазе у
Римокатоличкој цркви Св. Јосипа у Черевићу чини саставни део ове одлуке и чува
се у Римокатоличкој цркви Св. Јосипа у Черевићу.

Тачка 7.

Ову
одлуку објавити у „Службеном гласнику Републике Србије”.





05
број 633-4689/99

У
Београду, 25. јануара 2000. године

Влада
Републике Србије

Потпредседник,

проф.
др Милован Бојић, с.р.



