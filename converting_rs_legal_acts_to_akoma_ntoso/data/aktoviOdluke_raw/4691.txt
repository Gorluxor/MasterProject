



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ
ПОЛУБРВНАРЕ У ВРБЕТИ ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.

Тачка 1.

Кућа полубрвнара у Врбети утврђује се за споменик
културе. 

Тачка 2.

Кућа полубрвнара у Врбети (у даљем тексту: споменик
културе) налази се на територији општине Кнић, у Врбети, у приватној својини,
на катастарској парцели број 482 КО Врбета.

Споменик културе је настао у првој половини ХIХ века
као дводелна полубрвнара, да би у другој половини истог века била премештена на
данашње место и дограђена. Уз „кућу” грађену од талпи додан је ћилер од
шашоваца, а соба, зидана у чатми, проширена је са бочних страна тако што с
једне испада из правоугаоне основе полубрвнаре, а с друге је у ширини ћилера,
формирајући увучен трем у улози комуникативног средишта за све три просторије:
„кућу”, собу и ћилер. Ћерамидом покривена кровна конструкција представља редак
пример полубрвнара тросливног крова са забатом изнад „куће”, на којем је улаз
за таван. Сачувани детаљи: димњак са капићем изузетних димензија и дрвене
решетке на прозорима, као обележја изворног народног градитељства, одлучујуће
утичу на вредност ове куће. Формирана доградњом уз употребу традиционалног
материјала и начина градње, полубрвнара у Врбети представља пример једног од
начина просторног развоја куће овог типа.

Тачка 3.

Заштићена околина споменика културе обухвата
катастарску парцелу број 482 КО Врбета, у приватној својини. 

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) повремено премазивање дрвених делове грађевине
средством за импрегнацију дрвета, које служи и као заштита од пожара. 

Тачка 5.

Утврђују се следеће мере заштите споменика културе:

1) забрана подизања објеката трајног или привременог
карактера;

2) забрана израде бетонских стаза у дворишту као и
рушење млекара, коша и магазе;

3) уређење дворишта извршити према елаборату надлежног
завода за заштиту споменика културе. 

Тачка 6.

Ову одлуку објавити у „Службеном гласнику Републике
Србије”.

05 број 633-1530/98-19

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



