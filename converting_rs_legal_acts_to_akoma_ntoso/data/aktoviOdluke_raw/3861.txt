


	
	Zakon

	


	
				На основу чл. 11, 12. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), члана 6. став 2, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				ОДЛУКУ
				о измени оснивачког акта Друштва с ограниченом одговорношћу „Резерват Увац” Нова Варош 
				"Службени гласник РС", број 33 од 7. 
				априла 2017.
				1. Уводне одредбе
				Члан 1.
				Овом oдлуком врши се усклађивање оснивачког акта Друштва с ограниченом одговорношћу за управљање специјалним резерватом природе „Увац” са одредбама Закона о јавним предузећима („Службени гласник РС”, број 15/16).
				Члан 2. 
				Друштво с ограниченом одговорношћу за управљање специјалним резерватом природе „Увац” (у даљем тексту: Друштво), основано је Одлуком о оснивању Друштва с ограниченом одговорношћу за управљање специјалним резерватом природе „Увац” („Службени гласник РС”, број 110/06), ради управљања, односно старања о Специјалном резервату природе „Увац”. 
				Оснивање Друштва уписано је у Регистар привредних субјеката у Агенцији за привредне регистре Решењем БД број 251663/2006 од 8. јануара 2007. године.
				Скупштина Друштва је дана 10. јуна 2013. године донела Одлуку о измени оснивачког акта Друштва с ограниченом одговорношћу за управљање специјалним резерватом природе „Увац”, број 188-1/13.
				Одлуком о измени оснивачког акта Друштва с ограниченом одговорношћу за управљање специјалним резерватом „Резерват Увац” („Службени гласник РС”, број 75/13) извршено је усклађивање пословања Друштва са Законом о привредним друштвима („Службени гласник РС”, бр. 36/11 и 99/11).
				Влада је донела Решење о давању сагласности на Одлуку о измени оснивачког акта Друштва с ограниченом одговорношћу за управљање специјалним резерватом природе „Увац” („Службени гласник РС”, број 73/13).
				2. Подаци о Оснивачу Друштва
				Члан 3.
				Оснивач Друштва је Република Србија, за коју оснивачка права врши Влада, Београд, Немањина 11, матични број 07020171 (у даљем тексту: Оснивач).
				Члан 4.
				Друштво има својство правног лица.
				Друштво у правном промету са трећим лицима има сва овлашћења и иступа у своје име и за свој рачун.
				3. Пословно име и седиште Друштва
				Члан 5.
				Друштво послује под следећим пословним именом: Друштво с ограниченом одговорношћу „Резерват Увац” Нова Варош.
				Скраћено пословно име Друштва је: Резерват Увац д.о.о. Нова Варош.
				Седиште Друштва је у Новој Вароши.
				4. Печат Друштва
				Члан 6.
				Друштво има печат.
				Печат Друштва је округлог облика, пречника 3 cm, на коме је исписано скраћено пословно име Друштва и седиште на српском језику.
				Директор Друштва утврђује број печата, начин коришћења и чувања печата Друштва.
				Поред печата Друштво може имати и штамбиљ.
				О промени печата и штамбиља одлучује директор Друштва.
				5. Делатности Друштва
				Члан 7.
				Претежна делатност Друштва је: 
				– Шифра делатности: 9104,
				– Назив делатности: Делатност ботаничких и зоолошких вртова и заштита природних вредности.
				Делатност Друштва од општег интереса је управљање специјалним резерватом природе.
				Поред делатности из става 1. овог члана Друштво обавља и следеће делатности:
				5030 – Превоз путника унутрашњим пловним путевима,
				5040 – Превоз терета унутрашњим пловним путевима,
				5222 – Услужне делатности у воденом саобраћају.
				6. Услови и начин задуживања Друштва
				Члан 8.
				Друштвo може да се задужује под условима који су предвиђени законом којим се уређује јавни дуг.
				7. Износ основног капитала, опис, врста и вредност неновчаног улога
				Члан 9.
				Основни уписани новчани капитал Друштва, регистрован у Агенцији за привредне регистре, износи 39.500,00 динара.
				Основни капитал из става 1. овог члана удео је Оснивача, као јединог члана са 100% учешћа у основном капиталу Друштва.
				Члан 10.
				Имовину Друштва чине право својине на покретним и непокретним стварима, новчана средства и хартије од вредности, опрема и друга имовинска права Друштва с ограниченом одговорношћу за управљање специјалним резерватом природе „Увац”, основаног Одлуком о оснивању Друштва с ограниченом одговорношћу за управљање специјалним резерватом природе „Увац” („Службени гласник РС”, број 110/06), укључујући и право коришћења ствари у јавној својини.
				Члан 11.
				Друштво, у оквиру обављања својих делатности, стиче и прибавља средства из следећих извора: 
				1) из средстава буџета Републике Србије, односно јединице локалне самоуправе;
				2) накнада за коришћење специјалног резервата природе;
				3) прихода остварених у обављању делатности управљања специјалним резерватом природе; 
				3) средстава обезбеђених за реализацију програма, планова и пројеката у области заштите природе;
				4) донација, поклона и помоћи;
				5) домаћих пројеката и програма, пројеката и програма Европске уније и других међународних пројеката;
				6) других извора у складу са законом. 
				8. Стицање и пренос удела
				Члан 12.
				Члан Друштва на основу унетог улога у имовину Друштва стиче удео у Друштву.
				Члан 13.
				Пренос удела је слободан и врши се на основу одлуке члана.
				Друштво води евиденцију чланова, коју држи у свом седишту.
				У случају преноса удела врши се измена оснивачког акта Друштва.
				Удео се преноси уговором у писаној форми.
				Пренос удела има правно дејство према Друштву од момента уписа преноса у Регистар привредних субјеката.
				Члан 14.
				На пренос удела примењују се одредбе закона и ове одлуке.
				9. Права, обавезе и одговорности Оснивача према Друштву и Друштва према Оснивачу
				Члан 15.
				Оснивач даје сагласност на следеће акте Друштва:
				1) дугорочне и средњорочне планове пословне стратегије и развоја;
				2) годишњи програм пословања;
				3) одлуку о расподели добити, односно одлуку о начину покрића губитка;
				4) одлуку о располагању (прибављању и отуђењу) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених оснивачким актом;
				5) акт о процени вредности капитала, програм и одлуке о својинској трансформацији;
				6) о давању гаранција, авала, јемства, залога и других средстава обезбеђења за послове који нису из оквира делатности од општег интереса;
				7) друге одлуке у складу са законом којим се уређује обављање делатности од општег интереса и овом одлуком.
				Оснивач даје претходну сагласност на следеће одлуке Друштва: 
				1) о улагању капитала;
				2) о статусним променама;
				3) о оснивању других правних субјеката.
				Члан 16.
				Оснивач одлучује о промени правне форме Друштва.
				Члан 17.
				Друштво доноси годишњи програм пословања на који сагласност даје Оснивач на предлог министарства надлежног за послове привреде (у даљем тексту: министарство).
				Годишњи програм из става 1. овог члана Друштво доставља Оснивачу, најкасније у року од 15 дана од дана усвајања акта о буџету Републике Србије.
				Члан 18.
				Друштво за своје обавезе у правном промету одговара целокупном својом имовином.
				Оснивач не одговара за обавезе Друштва, а сноси ризик пословања до висине свог улога.
				Члан 19.
				Друштво је дужно да министарству надлежном за послове привреде доставља тромесечне извештаје о реализацији годишњег програма пословања, на прописаном обрасцу, у складу са законом којим се уређује правни положај јавних предузећа.
				Члан 20.
				У случају поремећаја у пословању Друштва Оснивач предузима мере којима се обезбеђују услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:
				1) промену унутрашње организације;
				2) разрешење органа које именује и именовање привремених органа;
				3) ограничење у погледу права располагања појединим средствима у јавној својини;
				4) друге мере одређене законом којим се одређују делатности од општег интереса и оснивачким актом.
				Члан 21.
				У Друштву се право на штрајк остварује у складу са законом.
				10. Услови и начин утврђивања и распоређивања добити и начин покрића губитака и сношење ризика
				Члан 22.
				Резултати пословања Друштва исказују се у финансијским извештајима у складу са законом.
				Финансијски извештај за сваку пословну годину Скупштина усваја, утврђује резултат пословања, односно добит или губитак за исту пословну годину и врши расподелу добити, односно утврђује начин покрића губитака у складу са законом. 
				Одлуку о расподели добити Друштва доноси Скупштина, уз сагласност Оснивача и њоме се одређује део средстава који се уплаћује у буџет Републике Србије, у складу са законом. 
				Добит Друштва уплаћује се у складу са законом.
				Члан 23.
				Одлуку о начину покрића губитка доноси Скупштина Друштва, у складу са овом одлуком и важећим прописима.
				11. Имовина Друштва и имовина која се не може отуђити
				Члан 24.
				Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.
				Друштво управља и располаже имовином у складу са законом и овом одлуком.
				Члан 25.
				Друштво не може да отуђи средства која се налазе у његовој имовини, на којима Друштво не може да стекне својину.
				12. Органи Друштва и њихова надлежност 
				Члан 26.
				Управљање Друштвом је организовано као једнодомно.
				Органи Друштва су:
				1) Скупштина; 
				2) директор.
				а) Скупштина Друштва
				Члан 27. 
				Овлашћења Скупштине врши Оснивач као једини члан Друштва, преко овлашћених представника, у складу са законом и овом одлуком.
				Скупштина Друштва има најмање три овлашћена представника Оснивача, од којих је један председник.
				Представнике Оснивача у Скупштини именује Оснивач на период од четири године.
				За представнике Оснивача у Скупштини именују се лица која испуњавају услове прописане законом којим се уређује правни положај јавних предузећа.
				Представници Оснивача у Скупштини дужни су да се додатно усавршавају у области корпоративног управљања у складу са програмом за додатно стручно усавршавање који утврђује Оснивач.
				Представници Оснивача у Скупштини имају право на одговарајућу накнаду за рад у Скупштини, у складу са законом којим се уређује правни положај јавних предузећа.
				Мандат представницима Оснивача у Скупштини престаје на начин и под условима предвиђеним законом којим се уређује правни положај јавних предузећа.
				Представници Оснивача у Скупштини којима је престао мандат, дужни су да врше своје дужности до именовања нове Скупштине, односно нових овлашћених представника Оснивача у Скупштини, а најдуже шест месеци.
				Одлуку о именовању и разрешењу представника који чине Скупштину доноси Оснивач.
				Члан 28.
				Скупштина Друштва:
				1) усваја финансијске извештаје, као и извештаје ревизора ако су финансијски извештаји били предмет ревизије;
				2) усваја годишњи програм рада и пословања Друштва;
				3) именује ревизора и одређује накнаду за његов рад;
				4) одлучује о повећању и смањењу основног капитала Друштва;
				5) одлучује о промени делатности Друштва;
				6) одлучује о статусним променама;
				7) одлучује о промени пословног имена и седишта Друштва;
				8) даје одобрење на правне послове чланова Друштва, односно директора и других лица у складу са чланом 35. закона којим се уређује правни положај привредних друштава;
				9) даје сагласност на стицање, продају, давање у закуп, залагање или друго располагање имовином велике вредности, у складу са законом којим се уређује правни положај привредних друштава;
				10) доноси измене оснивачког акта Друштва;
				11) одлучује о образовању огранка Друштва и давању пословног пуномоћја огранцима;
				12) даје сагласност на организацију и систематизацију послова Друштва;
				13) доноси одлуку о расподели добити и покрићу губитка; 
				14) одлучује о престанку Друштва:
				15) предлаже Оснивачу доношење одлуке о промени правне форме;
				16) врши друге послове и одлучује о другим питањима из делокруга Скупштине, у складу са законом и овом одлуком.
				Одлуке из става 1. тач. 2), 4), 5), 7), 10), 13) и 14) овог члана Скупштина доноси уз сагласност Оснивача. 
				Одлуку из става 1. тачка 6) овог члана Скупштина доноси уз претходну сагласност Оснивача. 
				Члан 29.
				Седнице Скупштине могу бити редовне и ванредне, у складу са законом којим се уређује правни положај привредних друштава.
				Седница Скупштине сазива се по потреби, а обавезно у случајевима прописаним законом.
				Скупштину сазива:
				1) директор;
				2) председник Скупштине.
				Позив за седницу доставља се овлашћеном представнику Скупштине Друштва најкасније пет дана пре дана одржавања седнице.
				На седници Скупштине Друштва може се расправљати и одлучивати о питањима на дневном реду, а о другим питањима када о томе одлучи Скупштина.
				Скупштина може донети пословник којим ближе уређује начин рада и одлучивања.
				Седницом Скупштине председава председник Скупштине.
				Председника Скупштине бирају чланови Скупштине из свог састава.
				б) Директор Друштва
				Члан 30.
				Директора именује Оснивач, на период од четири године, под условима и на начин прописан законом којим се уређује правни положај јавних предузећа.
				Члан 31.
				Директор:
				1) представља и заступа Друштво;
				2) организује и руководи процесом рада;
				3) води пословање Друштва;
				4) одговара за законитост рада Друштва;
				5) предлаже дугорочни и средњорочни план пословне стратегије и развоја и одговоран је за њихово спровођење;
				6) предлаже годишњи програм пословања и одговоран је за његово спровођење;
				7) предлаже финансијске извештаје;
				8) бира извршне директоре;
				9) бира представнике Друштва у скупштини друштва капитала чији је једини власник Друштво;
				10) закључује уговоре о раду са извршним директорима, у складу са законом којим се уређују радни односи;
				11) доноси акт о систематизацији послова;
				12) врши друге послове одређене законом, оснивачким актом и Статутом.
				Члан 32.
				Мандат Директора престаје истеком периода на који је именован, оставком и разрешењем.
				Оставка се у писаној форми подноси органу надлежном за именовање директора Друштва. 
				Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.
				Директор Друштва има право на зараду, а може имати право и на стимулацију.
				Акт о исплати стимулације директора доноси Скупштина, уз сагласност Оснивача.
				Директор се разрешава, односно, може бити разрешен пре истека периода на који је именован у случајевима прописаним законом којим се уређује правни положај јавних предузећа.
				13. Заступање Друштва
				Члан 33.
				Друштво у пословима унутрашњег и спољнотрговинског промета заступа директор Друштва без ограничења.
				Директор може, у оквиру својих овлашћења дати другом лицу писано пуномоћје за заступање Друштва.
				Директор заступа Друштво према трећим лицима у складу са овoм одлуком, одлукама Скупштине Друштва и законом.
				Директор не може издати пуномоћје за заступање нити заступати Друштво у спору у којем је супротна страна он или са њим повезано лице.
				У случају из става 4. овог члана, пуномоћје издаје Скупштина.
				14. Заштита животне средине
				Члан 34.
				Јавно предузеће дужно је да примењује све законе и друге прописе којима се уређује заштита животне средине. 
				15. Општи акти и документи Друштва
				Члан 35.
				Општи акти Друштва су правилници и одлуке којима се на општи начин уређују одређена питања.
				Измене и допуне правилника и одлука врше се на начин и по поступку који су одређени за њихово доношење.
				Члан 36.
				Друштво води пословне књиге и саставља и подноси рачуноводствене исправе и финансијске извештаје у складу са законом којим се уређује рачуноводство и ревизија.
				Члан 37.
				Друштво је дужно да држи и чува све акте и документе Друштва у складу са законом којим се уређује правни положај привредних друштава.
				16. Јавност у раду Друштва
				Члан 38. 
				Друштво је дужно да на својој интернет страници објави усвојени годишњи програм пословања и тромесечне извештаје о реализацији годишњег програма пословања, ревидиране финансијске годишње извештаје, мишљење овлашћеног ревизора на те извештаје, организациону структуру, састав, контакте и радне биографије представника Оснивача у Скупштини и радну биографију и контакт директора, као и друге чињенице које су од значаја за јавност.
				17. Трајање и престанак Друштва
				Члан 39.
				Друштво је основано на неодређено време.
				Друштво престаје да постоји одлуком Скупштине Друштва и у другим случајевима предвиђеним законом.
				18. Измене оснивачког акта
				Члан 40.
				Оснивачки акт се мења на начин предвиђен овом одлуком и законом.
				19. Прелазне и завршне одредбе
				Члан 41.
				Друштво наставља са радом у складу са овом одлуком, Законом о јавним предузећима („Службени гласник РС”, број 15/16), Законом о привредним друштвима („Службени гласник РС”, бр. 36/11, 99/11, 83/14 – др. закон и 5/15), Законом о заштити природе („Службени гласник РС”, бр. 36/09, 88/10, 91/10 – исправка и 14/16) и овом одлуком.
				Члан 42.
				Друштво ће усагласити своја општа акта са овом одлуком у року од 90 дана од дана доношења ове одлуке.
				Члан 43.
				Ову одлуку објавити у „Службеном гласнику Републике Србије”.
				05 број 023-2953/2017
				У Београду, 6. априла 2017. године
				Влада
				Председник,
				Александар Вучић, с.р.
	

