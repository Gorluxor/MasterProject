


	
	Zakon


	
	На основу члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10),
	Републичка агенција за просторно планирање доноси
	
	ОДЛУКУ
	о изради Стратешке процене утицаја Просторног плана подручја посебне намене Ваљевско-подрињских планина на животну средину
	
	"Службени гласник РС", број 27 од 6. априла 
	2012.
	
	1. Приступа се изради Стратешке процене утицаја Просторног плана подручја посебне намене Ваљевско-подрињских планина на животну средину (у даљем тексту: Стратешка процена).
	2. Разлози за израду Стратешке процене дефинисани су на основу територијалног обухвата и могућих утицаја Просторног плана подручја посебне намене Ваљевско-подрињских планина (у даљем тексту: Просторни план) на животну средину, на следећи начин:
	– значај Просторног плана на заштиту животне средине и одрживи развој произилази из потребе да се заштити животна средина, природне вредности и обезбеди одрживи развој на подручју Просторног плана;
	– потребе да се у планирању просторног развоја подручја Просторног плана сагледају стратешка питања заштите животне средине и обезбеди њихово решавање на одговарајући начин;
	– чињенице да Просторни план представља оквир за припрему и реализацију општинских просторних планова, развојних пројеката, програма и инвестиционих одлука.
	3. Стратешка процена се ради за подручје Просторног плана које обухвата делове територије општине Крупањ и то катастарске општине: Бањевац, Богоштица, Брштица, Врбић, Костајник, Кржава, Крупањ, Липеновић 2, Липеновић 1, Планина, Ставе, Толисавац, Томањ и Шљивова; на подручју града Лознице, катастарске општине: Бања Ковиљача, Воћњак, Горња Борина, Зајача, Коренита, Пасковац, Трбушница и Тршић; на подручју општине Љубовија, катастарске општине: Горња Буковица, Горња Љубовиђа, Горња Оровица, Горње Кошље, Грачаница, Грчић, Доња Буковица, Доња Љубовиђа, Доња Оровица, Доње Кошље 1, Доње Кошље 2, Дрлаче, Леовић, Лоњин, Љубовија, Постење, Рујевац, Савковић, Селанац, Соколац, Торник, Узовница, Црнча и Читлук; на територији града Ваљева, катастарске општине: Балиновић, Бачевци, Белић, Белошевац, Бобова, Богатић, Бранговић, Брезовице, Бујачић, Ваљево, Врагочаница, Вујиновача, Горње Лесковице, Дегурић, Дивчибаре, Доње Лесковице, Драчић, Жабари, Зарубе, Златарић, Клинци, Ковачице, Кунице, Лелић, Пакље, Пауне, Петница, Пријездић, Равње, Ребељ, Ровни, Сандаљ, Седлари, Ситарице, Совач, Станина Река, Стрмна Гора, Стубо, Суводање, Сушица, Таор и Тубравић; на подручју општине Љиг, катастарске општине: Ба, Бабајић, Бранчић, Велишевац, Гукош, Дићи, Доњи Бањани, Ивановци, Кадина Лука, Козељ, Лалинци, Љиг, Моравци, Палежница, Пољанице, Славковица, Цветановац и Штавица; на подручју општине Мионица, катастарске општине: Берковац, Брежђе, Буковац, Варош Мионица, Голубац, Горњи Лајковац, Гуњица, Ђурђевац, Кључ, Команице, Крчмар, Мратишић, Осеченица, Паштрић, Планиница, Попадић, Рајковић, Ракари, Робаје, Санковић, Село Мионица, Струганик и Толић; на подручју општине Косјерић, катастарске општине: Бјелоперица, Брајковићи, Галовићи, Годечево 1, Годечево 2, Годљево, Дреновци, Дубница, Косјерић (Варош), Косјерић (Село), Маковиште 1, Маковиште 2, Мионица, Мрчићи, Мушићи, Парамун, Полошница 1, Полошница 2, Радановци, Росићи, Руда Буква, Сеча Река, Скакавци, Стојићи, Субјел, Тубићи, Цикоте и Шеврљуге; на подручју општине Пожега: Мршељи, Тометино Поље и Царина; на подручју општине Бајина Башта, катастарске општине: Гвоздац, Горње Зарожје, Доње Зарожје, Јакаљ, Јеловик, Костојевићи, Љештанско, Овчиња, Оклетац, Рогачица, Својдруг и Стрмово; на подручју општине Горњи Милановац, катастарске општине: Бершићи, Богданица, Бољковци, Брајићи, Брезна, Врнчани, Гојна Гора, Горњи Бањани, Горњи Бранетићи, Доњи Бранетићи, Дренова, Дружетићи, Коштунићи, Леушићи, Лозањ, Озрем, Полом, Прањани, Ручићи, Срезојевци, Теочин, и Угриновци.
	4. Израда Стратешке процене је заснована на студијско - аналитичкој документацији из области просторног планирања, заштите животне средине, заштите природе и другој релевантној документацији.
	5. Стратешком проценом биће разматрана питања заштите ваздуха, вода, земљишта, микро климе, живог света, природе и природних добара, као и друга питања за која се у току израде утврди да захтевају одговарајућу обраду.
	Стратешком проценом неће бити разматрана питања везана за глобалне климатске промене, јер на подручју Просторног плана нема загађивача који емитују загађујуће материје које изазивају промене климе.
	6. Извештај о стратешкој процени, као документ којим се приказује поступак израде Стратешке процене, резултати до којих се дошло и начин интегрисања у поступак припреме Просторног плана, садржи:
	– Полазне основе Стратешке процене: обухват, предмет и циљеви Просторног плана, захтеви заштите животне средине из релевантних планских и других докумената
	– Опште и посебне циљеве Стратешке процене и индикаторе
	– Процену могућих утицаја на животну средину: приказ стања животне средине на подручју Просторног плана; варијанте развоја планског подручја, укључујући сценарио нултог развоја и варијанте развоја и заштите планског подручја повољне са аспекта заштите животне средине; процену утицаја варијантних решења на животну средину, опис мера за спречавање и ограничавање негативних и увећање позитивних утицаја на животну средину, поређење варијантних решења и приказ разлога за избор најповољнијег; процену утицаја планских решења на животну средину, опис мера за спречавање и ограничавање негативних и увећање позитивних утицаја на животну средину; начин на који су при процени узети у обзир елементи животне средине и карактеристике утицаја
	– Смернице за израду стратешких процена на нижим хијерархијским нивоима
	– Програм праћења стања животне средине у току спровођења Просторног плана
	– Приказ коришћене методологије
	– Приказ начина одлучивања, опис разлога одлучујућих за избор Просторног плана са аспекта разматраних варијантних решења и приказ начина на који су питања животне средине укључена у Просторни план
	– Учешће заинтересованих страна у поступку израде и разматрања Извештаја о стратешкој процени
	– Извод из Стратешке процене (закључак – нетехнички резиме).
	7. Носилац израде Стратешке процене је Републичка агенција за просторно планирање.
	8. Министарства, посебне организације, јавна предузећа и установе надлежне за послове заштите природе; пољопривреде, шумарства и водопривреде; саобраћаја, телекомуникација; енергетике; економије и регионалног развоја; туризма; заштите животне средине и просторног планирања; заштите споменика културе, као и други заинтересовани органи и организације, доставиће у року од 30 дана од дана ступања на снагу ове одлуке све расположиве податке, услове и документацију од значаја за израду Стратешке процене из делокруга свог рада носиоцу израде Стратешке процене.
	9. Рок за израду Стратешке процене је 12 месеци од дана ступања на снагу Одлуке о изради Просторног плана.
	Стручни тим за израду Стратешке процене биће састављен од стручњака одговарајућег профила.
	Стратешка процена ће се вршити у складу са европским и међународним принципима теорије и добре праксе у изради стратешке процене утицаја на животну средину за исту врсту планских докумената.
	10. Средства за израду Стратешке процене обезбеђује Републичка агенција за просторно планирање.
	11. Учешће јавности у разматрању Извештаја о стратешкој процени обезбеђује се у оквиру јавног увида о Нацрту Просторног плана, у трајању од 30 дана, у зградама скупштина градова Лознице и Ваљева и зградама скупштина општина Крупањ, Љубовија, Мали Зворник, Љиг, Мионица, Осечина, Косјерић, Пожега, Бајина Башта и Горњи Милановац.
	12. Одлука о изради Стратешке процене је саставни део Одлуке о изради Просторног плана.
	13. Ова одлука ступа на снагу осмог дана од дана објављивања у „Службеном гласнику Републике Србије”.
	
	Број 350-95/2012-01
	У Београду, 22. марта 2012. године
	
	Републичка агенција за просторно планирање
	Директор,
	проф. др 
	Борислав Стојков, с.р.

