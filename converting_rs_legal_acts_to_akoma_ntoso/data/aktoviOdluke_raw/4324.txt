



На
основу члана 40. став 1. Закона о Извршном већу Скупштине Социјалистичке
Републике Србије („Службени гласник СРС“, број 52/74), извршно веће Скупштине
Социјалистичке Републике Србије доноси





ОДЛУКУ

О
УСЛОВИМА КОЈЕ ТРЕБА ДА ИСПУНИ ОРГАНИЗАЦИЈА УДРУЖЕНОГ РАДА КОЈА ВРШИ
ДЕЗИНФЕКЦИЈУ, ДЕЗИНСЕКЦИЈУ И ДЕРАТИЗАЦИЈУ РАДИ СУЗБИЈАЊА БИЉНИХ БОЛЕСТИ ИЛИ
ШТЕТОЧИНА

„Службени
гласник СРС", број 23 од 9. јуна 1979. 





Члан
1.

Овом одлуком
утврђују се услови које, поред услова утврђених Законом о заштити биља од
болести и штеточина („Службени гласник СРС", број 28/77), треба да испуни
организација удруженог рада која врши дезинфекцију, дезинсекцију и дератизацију
(у даљем тексту: организација) за спречавање појаве и сузбијање биљних болести
или штеточина. 



Члан
2. 

Организација мора да
има следећу опрему и уређаје, и то: 

а) за вршење
дезинфекције 

1. уређај за влажну
или суву дезинфекцију семена, односно садног материјала, 

2. моторну
прскалицу, ручну превозну или леђну прскалицу и орошивач, 

3. довољан број
пластичних и других посуда за припремање течности за прскање; 

б) за вршење
дезинсекције 

1. уређај, односно
дозатор за убацивање средстава за заштиту биља које делује у облику гаса, 

2. моторни и ручни
замагљивач, 

3. запрашивач
капацитета најмање 5 кг, 

4. моторну прскалицу,
ручну превозну или леђну прскалицу и орошивач и довољан број пластичних и
других посуда за припремање течности за прскање; 

в) за вршење
дератизације 

1. пет комплета
посуда или друге опреме за спремање, разношење и излагање затрованог мамка или
затроване течности, 

2. пет комплета
посуда или друге опреме за сакупљање и уклањање остатака затрованог мамка или
течности и угинулих глодара, 

3. вагу за
размеравање хемијског средства, односно припремљеног мамка или течности; 

г) за
утврђивање присуства гаса у третираном објекту и превозном средству 

1. за
цијановодоничну киселину и њене соли: десет комада лакмус папира са
одговарајућим раствором за детекцију гаса или апарат за исту намену, 

2. за метилбромид:
десет комада цевчица са апаратом за детекцију гаса или два комада детектор
лампи, 

3. за фосфорводоник:
апарат за детекцију гаса са десет комада цевчица. 

Организација мора да
има и прописану опрему за заштиту радника. 

Поред уређаја и
опреме из ст. 1. и 2. овог члана за раднике који врше послове дезинсекције
цијановодоничном киселином, њеним солима и метилбромидом мора да буде обезбеђен
изолујући апарат, апарат за давање кисеоника и присуство лекара за време рада. 



Члан
3. 

Радници који раде са
средствима за заштиту биља и уређајима и опремом за примену тих средстава,
треба да познају начин вршења дезинфекције, дезинсекције и дератизације,
отровност, начин деловања и примене средстава за заштиту биља која
употребљавају, руковање и мере заштите од тровања при раду са тим средствима,
опасност за човекову средину од нерационалне примене тих средстава, као и начин
руковања уређајима и опремом за њихову примену. 

Радну оспособљеност
из става 1. овог члана утврђује организација. 



Члан
4. 

Ова одлука ступа на
снагу осмог дана од дана објављивања у „Службеном гласнику Социјалистичке
Републике Србије". 





05 број 321-1869

У Београду, 23. маја 1979.
године

Извршно
веће Скупштине СР
Србије

Председник,

Иван Стамболић, с.р.





