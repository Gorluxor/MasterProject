


	
	Zakon


	
			На основу члана 73в став 1. Закона о платним услугама („Службени гласник РС”, бр. 139/14 и 44/18) и члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 ‒ одлука УС и 44/18), 
			Гувернер Народне банке Србије доноси
			ОДЛУКУ 
			о утврђивању листе репрезентативних услуга повезаних с платним рачуном
			"Службени гласник РС", број 99 од 18. децембра 
			2018.
			1. Овом одлуком утврђује се листа репрезентативних услуга повезаних с платним рачуном за које корисници платних услуга (у даљем тексту: корисници) плаћају накнаде и којe нуди најмање један пружалац платних услуга у Републици Србији.
			2. Пружаоцима платних услуга, у смислу ове одлуке, сматрају се банка, институција електронског новца, платна институција и јавни поштански оператор.
			Ова одлука примењује се на пружаоца платних услуга који корисницима пружа услугу отварања и вођења платног рачуна.  
			3. Листа репрезентативних услуга повезаних с платним рачуном из тачке 1. ове одлуке је:
			1) листа репрезентативних услуга повезаних с платним рачуном за потрошаче;
			2) листа репрезентативних услуга повезаних с платним рачуном за предузетнике и правна лица.
			4. Изглед и садржина листе репрезентативних услуга повезаних с платним рачуном за потрошаче утврђени су у Прилогу 1, који је одштампан уз ову одлуку и њен је саставни део.
			Изглед и садржина листе репрезентативних услуга повезаних с платним рачуном за предузетнике и правна лица утврђени су у Прилогу 2, који је одштампан уз ову одлуку и њен је саставни део.
			5. Пружалац платних услуга дужан је да користи изразе и дефиниције утврђене у листи из тачке 3. ове одлуке:
			1) у прегледу услуга и накнада повезаних с платним рачуном;
			2) у извештају о наплаћеним накнадама;
			3) при достављању Народној банци Србије података о накнадама које наплаћује корисницима;
			4) при оглашавању и уговарању услуга утврђених у листи из тачке 3. ове одлуке.
			6. Пружалац платних услуга дужан је да листу из тачке 3. ове одлуке учини лако доступном на шалтерским местима у својим просторијама и на својој интернет презентацији.
			Пружалац платних услуга дужан је да, на захтев корисника, достави том кориснику листу из тачке 3. ове одлуке на папиру или на другом трајном носачу података, без накнаде.
			7. Ако пружалац платних услуга, поред израза и дефиниција утврђених у листи из тачке 3. ове одлуке, пружа додатна објашњења у вези са услугама предвиђеним у тој листи, дужан је да их пружи у посебном документу.
			Пружалац платних услуга који израђује документ из става 1. ове тачке дужан је да при изради тог документа прати структуру и редослед услуга с листе из тачке 3. ове одлуке и да додатна објашњења формулише јасно, недвосмислено и разумљиво. 
			Пружалац платних услуга који израђује документ из става 1. ове тачке дужан је да тај документ учини лако доступним кориснику, односно да на захтев корисника, тај документ достави кориснику, на папиру или другом трајном носачу података, без накнаде и уз листу из тачке 3. ове одлуке.  
			8. Пружалац платних услуга не може мењати изглед и садржину листе репрезeнтативних услуга из тачке 3. ове одлуке.
			9. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 17. марта 2019. године. 
			О. број 15
			У Београду, 14. децембра 2018. године
			Гувернер
			Народне банке Србије,
			др Јоргованка Табаковић, с.р.
			Прилог 1
			ЛИСТАРЕПРЕЗЕНТАТИВНИХ УСЛУГА ПОВЕЗАНИХ С ПЛАТНИМ РАЧУНОМ ЗА ПОТРОШАЧЕ
			
				
					
					
					
				
				
					
						
							Редни број
						
						
							Назив услуге
						
						
							Дефиниција 
						
					
					
						
							1.
						
						
							Вођење платног рачуна
						
						
							Пружалац платних услуга одржава платни рачун потрошача у складу са закљученим уговором како би потрошачу омогућио да користи новчана средства на том платном рачуну и услуге повезане с платним рачуном.
						
					
					
						
							2.
						
						
							Безготовински пренос новчаних средстава у динарима у Републици Србији
						
						
							Платилац код свог пружаоца платних услуга иницира пренос новчаних средства у динарима са свог платног рачуна на платни рачун примаоца плаћања. 
						
					
					
						
							3.
						
						
							Безготовински пренос новчаних средстава у еврима с девизног текућег рачуна у еврима
						
						
							Платилац код свог пружаоца платних услуга иницира пренос новчаних средства у еврима са свог девизног текућег рачуна у еврима на платни рачун примаоца плаћања.
						
					
					
						
							4.
						
						
							Пријем новчаних средстава  из иностранства на девизни текући рачун у еврима
						
						
							Пружалац платних услуга одобрава износ новчаних средстава у еврима на девизни текући рачун потрошача у еврима, по основу платне трансакције коју је иницирао платилац из иностранства.
						
					
					
						
							5.
						
						
							Електронско банкарство
						
						
							Пружалац платних услуга омогућава потрошачу коришћење услуга повезаних с платним рачуном коришћењем одговарајућег апликативног софтвера на рачунару.
						
					
					
						
							6.
						
						
							Мобилно банкарство
						
						
							Пружалац платних услуга омогућава потрошачу коришћење услуга повезаних с платним рачуном коришћењем одговарајућег апликативног софтвера на мобилном телекомуникационом уређају.
						
					
					
						
							7.
						
						
							Трајни налог
						
						
							Пружалац платних услуга у складу са инструкцијом потрошача извршава редовне периодичне преносе унапред одређених/одредивих износа новчаних средстава с рачуна потрошача на други рачун.
						
					
					
						
							8.
						
						
							Директно задужење
						
						
							Прималац плаћања иницира пренос новчаних средстава с рачуна потрошача на свој рачун, на основу сагласности коју је потрошач дао том примаоцу плаћања, свом пружаоцу платних услуга или пружаоцу платних услуга примаоца плаћања. На основу тако инициране платне трансакције, пружалац платних услуга потрошача преноси новчана средства примаоцу плаћања на датум или датуме који/које су потрошач и прималац плаћања међусобно уговорили, при чему су новчана средства која се преносе најчешће у променљивом износу.
						
					
					
						
							9.
						
						
							Издавање чекова
						
						
							Пружалац платних услуга потрошачу издаје чек којим потрошач може дати сагласност за извршење платне трансакције са свог платног рачуна. 
						
					
					
						
							10.
						
						
							Издавање дебитне картице
						
						
							Пружалац платних услуга потрошачу издаје платну картицу која је повезана с платним рачуном потрошача. Издатом дебитном платном картицом потрошач може плаћати робу и услуге и/или подизати готов новац на банкоматима и шалтерима пружалаца платних услуга до висине износа средстава које има на рачуну, који може да укључује и дозвољено прекорачење.
						
					
					
						
							11.
						
						
							Издавање кредитне картице
						
						
							Пружалац платних услуга издаје кредитну картицу која је повезана с платним рачуном потрошача. Кредитна картица омогућава коришћење новчаних средстава којима пружалац платних услуга кредитира потрошача корисника картице, у складу с претходно закљученим уговором, тако да се за укупан износ трансакција извршених том картицом задужује платни рачун у целости или делимично на уговорени датум. Пружалац платних услуга може обрачунати и наплатити потрошачу камату у складу са уговором о издавању и коришћењу кредитне картице.
						
					
					
						
							12.
						
						
							Исплата готовог новца коришћењем платне картице 
						
						
							Потрошач подиже готов новац коришћењем дебитне картице, односно кредитне картице повезане с платним рачуном, на банкомату и/или шалтеру пружаоца платних услуга у Републици Србији и/или у иностранству.
						
					
					
						
							13.
						
						
							Плаћање кредитном картицом на продајном месту трговца
						
						
							Потрошач плаћа робу и услуге коришћењем кредитне картице повезане с платним рачуном на продајном месту трговца у Републици Србији и/или у иностранству.    
						
					
					
						
							14.
						
						
							Дозвољено прекорачење рачуна
						
						
							На основу уговора о дозвољеном прекорачењу рачуна, пружалац платних услуга на платном рачуну потрошача ставља на располагање уговорени износ новчаних средстава која потрошач може користити када на рачуну више нема сопствених новчаних средстава. Уговором о дозвољеном прекорачењу утврђује се највиши износ новчаних средстава који потрошач може користити, као и накнада и камате, ако их пружалац платних услуга наплаћује. 
						
					
				
			
			Прилог 2
			ЛИСТАРЕПРЕЗЕНТАТИВНИХ УСЛУГА ПОВЕЗАНИХ С ПЛАТНИМ РАЧУНОМ ЗА ПРЕДУЗЕТНИКЕ И ПРАВНА ЛИЦА
			
				
					
					
					
				
				
					
						
							Редни број
						
						
							Назив услуге
						
						
							Дефиниција 
						
					
					
						
							1.
						
						
							Вођење платног рачуна
						
						
							Пружалац платних услуга одржава платни рачун предузетника или правног лица у складу са закљученим уговором како би омогућио предузетнику или правном лицу да користи новчана средства на том платном рачуну и услуге повезане с платним рачуном.
						
					
					
						
							2.
						
						
							Безготовински пренос новчаних средстава у динарима у Републици Србији
						
						
							Платилац код свог пружаоца платних услуга иницира пренос новчаних средства у динарима са свог платног рачуна на платни рачун примаоца плаћања. 
						
					
					
						
							3.
						
						
							Безготовински пренос новчаних средстава у еврима с девизног текућег рачуна у еврима
						
						
							Платилац код свог пружаоца платних услуга иницира пренос новчаних средства у еврима са свог девизног текућег рачуна на платни рачун примаоца плаћања.
						
					
					
						
							4.
						
						
							Пријем новчаних средстава  из иностранства на девизни текући рачун у еврима
						
						
							Пружалац платних услуга одобрава девизни текући рачун у еврима предузетника или правног лица за износ новчаних средстава у еврима, по основу платне трансакције коју је иницирао платилац из иностранства.
						
					
					
						
							5.
						
						
							Електронско банкарство
						
						
							Пружалац платних услуга омогућава предузетнику или правном лицу коришћење услуга повезаних с платним рачуном употребом одговарајућег апликативног софтвера на рачунару.
						
					
					
						
							6.
						
						
							Мобилно банкарство
						
						
							Пружалац платних услуга омогућава предузетнику или правном лицу коришћење услуга повезаних с платним рачуном употребом одговарајућег апликативног софтвера на мобилном телекомуникационом уређају.
						
					
					
						
							7.
						
						
							Трајни налог
						
						
							Пружалац платних услуга у складу са инструкцијом предузетника или правног лица извршава редовне периодичне преносе унапред одређених/одредивих износа новчаних средстава с рачуна предузетника или правног лица на други рачун.
						
					
					
						
							8.
						
						
							Директно задужење
						
						
							Прималац плаћања иницира пренос новчаних средстава с рачуна предузетника или правног лица на свој рачун, на основу сагласности коју је потрошач дао том примаоцу плаћања, свом пружаоцу платних услуга или пружаоцу платних услуга примаоца плаћања. На основу тако инициране платне трансакције, пружалац платних услуга предузетника или правног лица преноси новчана средства  примаоцу плаћања на датум или датуме који/које су предузетник или правно лице и прималац плаћања уговорили, при чему су новчана средства која се преносе најчешће у променљивом износу.
						
					
					
						
							9.
						
						
							Издавање дебитне картице
						
						
							Пружалац платних услуга издаје предузетнику или правном лицу платну картицу која је повезана с платним рачуном предузетника или правног лица. Издатом дебитном платном картицом предузетник или правно лице може плаћати робу и услуге и/или подизати готов новац на банкоматима и шалтерима пружалаца платних услуга до висине износа средстава које има на рачуну, који може да укључује и дозвољено прекорачење рачуна.
						
					
					
						
							10.
						
						
							Издавање кредитне картице
						
						
							Пружалац платних услуга издаје кредитну картицу која је повезана с платним рачуном предузетника или правног лица. Кредитна картица омогућава коришћење новчаних средстава којим пружалац платних услуга кредитира предузетника или правно лице корисника картице, у складу с претходно закљученим уговором, тако да се за укупан износ трансакција извршених том картицом задужује платни рачун у целости или делимично на уговорени датум. Пружалац платних услуга може обрачунати и наплатити предузетнику или правном лицу камату у складу са уговором о издавању и коришћењу кредитне картице.
						
					
					
						
							11.
						
						
							Плаћање кредитном картицом на продајном месту трговца
						
						
							Предузетник или правно лице плаћа робу и услуге коришћењем кредитне картице повезане с платним рачуном на продајном месту трговца у Републици Србији и/или у иностранству.
						
					
					
						
							12.
						
						
							Исплата готовог новца коришћењем платне картице 
						
						
							Предузетник или правно лице подиже готов новац коришћењем дебитне картице, односно кредитне картице повезане с платним рачуном, на банкомату и/или шалтеру пружаоца платних услуга у Републици Србији и/или у иностранству.
						
					
					
						
							13.
						
						
							Исплата готовог новца с рачуна подношењем налога за исплату
						
						
							Предузетник или правно лице подиже готов новац са свог платног рачуна подношењем налога за исплату пружаоцу платних услуга код којег се води тај платни рачун. 
						
					
					
						
							14.
						
						
							Уплата готовог новца на рачун подношењем налога за уплату
						
						
							Предузетник или правно лице уплаћује готов новац на свој платни рачун подношењем налога за уплату пружаоцу платних услуга код којег се води тај платни рачун.
						
					
					
						
							15.
						
						
							Прихватање платних картица на продајном месту
						
						
							Платнa услугa прихватања платних трансакција на основу платне картице и извршавања тих платних трансакција ради преноса новчаних средстава трговцу (примаоцу плаћања) у оквиру које пружалац платне услуге, на основу уговора закљученог с трговцем, омогућава прихватање платних картица на физичком продајном месту трговца и/или на интернет продајном месту (електронска
							трговина). Пружалац платних услуга обавезује се да ће вредност роба и услуга плаћених платном картицом пренети на рачун трговца, у складу са уговором. 
						
					
					
						
							16.
						
						
							Прихватање инстант трансфера одобрења на продајном месту
						
						
							Платнa услугa прихватања платних трансакција на основу платног инструмента којим се извршава инстант трансфер одобрења на физичком продајном месту трговца и/или на интернет продајном месту (електронска трговина), ради преноса новчаних средстава трговцу (примаоцу плаћања). Инстант трансфером одобрења омогућава се извршење платне трансакције коју платилац може иницирати у било које доба дана, током сваког дана у години и код које прималац плаћања прима новчана средства на свом платном рачуну у року од неколико секунди.   
						
					
					
						
							17.
						
						
							Прихватање електронског новца на продајном месту
						
						
							Прихватање платних инструмената на којима је похрањен електронски новац, на физичком продајном месту трговца и/или на интернет продајном месту (електронска трговина), укључујући и пренос тог новца трговцу (примаоцу плаћања).
						
					
					
						
							18.
						
						
							Дозвољено прекорачење рачуна
						
						
							На основу уговора о дозвољеном прекорачењу рачуна, пружалац платних услуга ставља на располагање на платном рачуну предузетника или правног лица уговорени износ новчаних средстава које предузетник или правно лице може користити када на рачуну више нема новчаних средстава. Уговором о дозвољеном прекорачењу утврђује се највиши износ новчаних средстава који предузетник или правно лице може користити, као и накнада и камате, уколико их пружалац платних услуга наплаћује. 
						
					
				
			
	

