





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ ГРАЂЕВИНСКЕ
СРЕДЊЕ ШКОЛЕ „18. НОВЕМБАР” 

У СУБОТИЦИ ЗА СПОМЕНИК
КУЛТУРЕ

„Службени гласник РС”,
број 48 од
06. августа 2001.





Тачка 1. 

Зграда
Грађевинске средње школе „18. новембар” у Суботици утврђује се за споменик културе.

Тачка 2.

Зграда
Грађевинске средње школе „18. новембар” у Суботици (у даљем тексту: споменик културе),
налази се на територији општине Суботица, у Суботици, Улица Максима Горког број
38, у државној својини, на катастарској парцели број 6901, КО Доњи град.

Споменик
културе је саграђен око 1910/12. године за образовне намене. Архитектонски је обликован
са стилским карактеристикама сецесије. Грађен је као двоспратни објекат у низу,
високих габарита и основе у облику латиничног слова „Л”. Краћим крилом постављен
је на регулациону линију улице Максима Горког, а дужим крилом протеже се у дубину
парцеле. Улична фасада је асиметрично конципирана, са бочно лоцираним ризалитом,
који је завршен атиком, док је на другој страни постављена колско-пешачка дрвена
капија са лучним надсветлом подељеним на квадратна поља. Зидно платно приземља и
ризалит обрађени су малтерском пластиком хоризонталне поделе, са ритмичким низом
прозорских отвора. Кордонски венац дели приземље од спратног дела у којем је вертикализам
наглашен међупрозорским пиластрима. У спратном делу прозори су већих димензија и
уситњене сецесијске поделе окана. Сва малтерска и гипсана пластика сведена је у
парапетном делу спратних отвора, а нешто је наглашенија на ризалиту. 

Споменик
културе има архитектонско-стилске вредности и културно-историјски значај. У оквиру
градитељског наслеђа града Суботице представља незаобилазан пример за изучавање
градске архитектуре прве деценије XX века, која је обележена стилом сецесије.

Тачка 3.

Заштићена
околина споменика културе обухвата катастарску парцелу број 6901, КО Доњи град,
у државној својини.

Тачка 4.

Утврђују
се следеће мере заштите споменика културе:

1)
очување оригиналних материјала, габарита, изгледа, конструктивних и декоративних
елемената архитектуре и архитектонских и функционалних карактеристика;

2)
ажурно праћење стања, конструктивно-статичког система, кровног покривача, свих фасада,
ентеријера и исправности инсталација, у споменику културе;

3)
увођење инсталација хидрантске мреже.

Тачка 5.

Утврђују
се следеће мере заштите заштићене околине споменика културе:

1)
уређење школског дворишта и свих партерних површина. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-20

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р. 



