



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ГЕОРГИЈА У КОСТОЛЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Георгија у Костолцу, са покретним стварима у
њој које су од посебног културног и историјског значаја, утврђује се за
споменик културе.

Тачка 2.

Црква Св. Георгија у Костолцу, са покретним стварима у
њој које су од посебног културног и историјског значаја (у даљем тексту:
споменик културе), налази се на територији општине Пожаревац, у Костолцу, у
приватној својини – власник Српска православна црква, на катастарској парцели
број 1467 КО Костолац.

Споменик културе, подигнут 1924. године као задужбина
бродарског капетана и бродовласника Драгутина Тодића из Београда, изведен је
према пројекту архитекте Пере Поповића у духу традиције моравске школе.
Конципиран је као једнобродна грађевина триконхалне основе, са осмостраном
куполом на коцкастом постољу изнад централног простора наоса и звоником изнад
западног дела цркве. Фасаде цркве су подељене на три појаса хоризонталним
профилисаним венцима, а оживљене наизменичним смењивањем степенасто увучених
удубљења са полукружним завршетком у масу зида. Унутрашњост цркве је осликана у
секо техници. За живопис у кубету и иконе на иконостасу ангажован је Милутин
Михаиловић, академски сликар из Београда, док су зидне слике на западном,
северном и јужном зиду, као и у конхи олтарске апсиде рад руског сликара Андреје
Биценка. Посебну вредност у цркви представљају три иконе познатог српског
сликара реалисте Уроша Предића.

Споменик културе је изузетан пример сакралне
архитектуре новијег времена, концепцијски ослоњен на богату традицију моравског
средњовековног градитељства.

Тачка 3.

Заштићена околина споменика културе обухвата следеће
катастарске парцеле: бр. 1461, 1462, 1463, 1464, 1465/1, 1465/2, 1465/3 и 1467
КО Костолац, у приватној својини – власник Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и презентације налаза.

Тачка 5.

Утврђују се следеће мере заштите заштићене околине
споменика културе:

1) забрана градње која није у функцији споменика
културе;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза.

Тачка 6.

Списак покретних добара од посебног културног и
историјског значаја која се налазе у цркви Св. Георгија у Костолцу чини
саставни део ове одлуке и чува се у цркви Св. Георгија у Костолцу.

Тачка 7.

Ову одлуку објавити у „Службеном гласнику Републике
Србије”.







05 број 633-4709/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



