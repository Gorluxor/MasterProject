



На основу члана 15. став 7. Закона
о здравственој заштити („Службени гласник Републике
Србије”, бр. 17/92, 26/92, 50/92, 52/93, 53/93, 67/93, 48/94 и 25/96) и чл. 11. и 19. Уредбе о
Плану мреже здравствених установа
(„Службени гласник Републике
Србије”,
бр.
13/97, 58/97 и 31/98),

Влада Републике Србије
донела је





ОДЛУКУ

О ОСНИВАЊУ ЗАВОДА ЗА
СУДСКУ МЕДИЦИНУ НИШ

„Службени гласник
РС”, број 24 од 26. маја 1999.



Члан 1.

У
складу са Уредбом о Плану мреже здравствених установа („Службени гласник
Републике Србије”, бр. 13/97, 58/97 и 31/98) оснива се Завод за судску медицину
Ниш.

Члан 2.

Назив
установе је Завод за судску медицину Ниш (у даљем тексту: Завод).

Седиште
Завода је у Нишу, Улица браће Тасковића број 81.

Члан 3.

Завод
је правно лице са својством установе.

Завод
има жиро-рачун који се води код надлежне службе за платни промет и финансијски
надзор.

Члан 4.

Завод
обавља здравствену делатност из области судске медицине на подручју Нишавског
округа, у складу са чланом 30. Закона о здравственој заштити.

Члан 5.

Органи
Завода јесу: директор, управни одбор и надзорни одбор.

Управни
одбор има пет чланова од којих су два из реда запослених у Заводу.

Надзорни
одбор има три члана од којих је један из реда запослених у Заводу.

Директора,
управни и надзорни одбор Завода именује и разрешава оснивач.

Члан 6.

Средства
за оснивање и рад Завода у државној су својини.

Члан 7.

Средства
и имовину за оснивање и рад Завода чини део средстава, имовине, права и обавеза
Клиничког центра Ниш, које је користила организациона јединица Завод за судску
медицину, са билансним стањем на дан 15. маја 1999. године.

Биланс
стања у смислу става 1. овог члана утврдиће органи управљања Клиничког центра
Ниш у чијем саставу је организациона јединица Завод за судску медицину, која
престаје са радом на основу одлуке.

Члан 8.

Даном
почетка рада Завод преузима средства, имовину, права, обавезе и запослене
раднике организационе јединице из члана 7. ове одлуке.

Члан 9.

Министарство
за здравље именоваће директора Завода до доношења статута Завода, као и управни
и надзорни одбор.

Органи
из става 1. овог члана припремиће статут и друга општа акта неопходна за упис у
регистар и почетак рада Завода.

Члан 10.

Ова одлука ступа на
снагу осмог дана од дана објављивања у „Службеном гласнику Републике Србије”.





05 број 022-1857/99

У Београду, 25.
марта 1999. године

Влада Републике
Србије

Потпредседник,

проф. др Милован
Бојић, с.р.





