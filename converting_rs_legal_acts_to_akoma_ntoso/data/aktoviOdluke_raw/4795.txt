



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ ВОДИЦЕ
УСПЕЊА БОГОРОДИЦЕ У СТАПАРУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Водица Успења Богородице у Стапару утврђује се за
споменик културе.

Тачка 2.

Водица Успења Богородице у Стапару (у даљем тексту:
споменик културе) налази се на територији општине Сомбор, у атару Стапара, у
приватној својини, на катастарској парцели број 4144 К.О. Стапар.

Споменик културе се састоји из две капеле, бунара и
крста. Формиран је на старијем култном месту крај некадашње реке Мостонге
(канал Дунав-Тиса-Дунав), тако што су поред првобитне капеле од плетера
досељени Стапарци који су основали данашње село половином ХVIII века, подигли
репрезентативну капелу у стилу неоготике 1864. године, док је првобитна срушена
и по узору на њу саграђена нова од чврстог материјала. Као сакрална целина у
којој се преплићу канонска и народна религијска схватања, водица сведочи о
времену оснивања Стапара и уједно изражава битне фазе у архитектонском развоју
ових култних места.

Тачка 3.

Заштићена околина споменика културе обухвата следеће
парцеле: бр. 4140, 4142, 4143, 4144, 4145, 4146/1, 4146/2, 4147 и 4148 К.О.
Стапар, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање конструктивностатичког
система, кровног покривача, свих фасада, ентеријера и исправности инсталација у
споменику културе;

3) паљење свећа у споменику културе дозвољено је само
на месту које одреди надлежни завод за заштиту споменика културе;

4) обезбеђивање сандука са песком за гашење пожара;

5) инсталирање громобранске инсталације и уређаја за
заштиту од пожара.

Тачка 5.

Утврђују се следеће мере заштите заштићене околине
споменика културе:

1) изградња одводно дренажних канала око споменика
културе;

2) урбанистичко, комунално и хортикултурно опремање,
уређење, одржавање и коришћење простора око споменика културе, у сарадњи са
надлежним заводом за заштиту природе.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-26

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









