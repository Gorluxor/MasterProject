


	
	Zakon

	


	
			На основу члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10), 
			Министарство грађевинарства, саобраћаја и инфраструктуре доноси
			ОДЛУКУ 
			о изради Стратешке процене утицаја Просторног плана подручја посебне намене инфраструктурног коридора високонапонског далековода 2х400 kV Бајина Башта – Обреновац на животну средину
			"Службени гласник РС", број 25 од 30. марта 
			2018.
			1. Приступа се изради Стратешке процене утицаја Просторног плана подручја посебне намене инфраструктурног коридора високонапонског далековода 2x400 kV Бајина Башта на животну средину (у даљем тексту: Стратешка процена).
			2. Разлози за израду Стратешке процене дефинисани су на основу територијалног обухвата и могућих утицаја Просторног плана подручја посебне намене инфраструктурног коридора високонапонског далековода 2х400 kV Бајина Башта – Обреновац (у даљем тексту: Просторни план) на животну средину, на следећи начин:
			– значај Просторног плана за заштиту животне средине и одрживи развој произилази из потребе да се заштите животна средина и природне вредности и обезбеди одрживи развој на подручју Просторног плана;
			– потреба да се у планирању просторног развоја подручја Просторног плана сагледају стратешка питања заштите животне средине и обезбеди њихово решавање на одговарајући начин;
			– чињеница да Просторни план представља основ за изградњу коридора високонапонског далековода 2х400 kV Бајина Башта – Обреновац.
			3. Стратешка процена се ради за подручје Просторног плана. Оквирнa граница Просторног плана, обухвата делове територија града Београда градске општине Обреновац, града Ваљева и општина Бајина Башта, Косјерић, Мионица, Лајковац, Уб и Обреновац, и то: на територији града Београда, градскa општинa Обреновац целе катастарске општине Бровић, Трстеница, Стублине, Грабовац, Звечка, Ратари, Бргулице, Звечка и Уровци; на територији града Ваљева целе катастарске општине Брезовицa, Таор, Доње Лесковице, Богатић, Ковачице, Бранговић, Белић, Дегурић, Бујачић, Петница, Клинци, Пауне, Мрчић, Белошевац, Попучке, Лукавац, Дивци, Кланица, Лелић, Стрмна Гора и Лозница; на територији општини Бајина Башта целе катастарске општине Зауглине, Рача, Мала Река, Луг, Бајина Башта, Вишесава, Црвица, Придоли, Обајгора, Добротин, Сијерач и Љештанско; на територији општине Косјерић целе катастарске општине Годечeво 1 и Маковиште 1; на територији општине Мионица цела катастарска општина Шушеока; на територији општине Лајковац целе катастарске општине Словац, Степање и Бајевaц; и на териоторији општине Уб целе катастарске Мургаш, Руклада, Паљуви, Уб, Трњаци, Стубленица, Црвена Јабука, Шарбане, Милорци и Лончаник. 
			Коначна граница Просторног плана утврђује се Нацртом Просторног плана.
			4. Израда Стратешке процене је заснована на студијско-аналитичкој документацији из области просторног планирања, заштите животне средине, заштите природе и другој релевантној документацији.
			5. Извештај о стратешкој процени, као документ којим се приказује поступак израде Стратешке процене, резултати до којих се дошло и начин интегрисања у поступак припреме Просторног плана, садржи:
			– полазне основе Стратешке процене: обухват, предмет и циљеви Просторног плана, захтеви заштите животне средине из релевантних планских и других докумената;
			– опште и посебне циљеве Стратешке процене и индикаторе;
			– процену могућих утицаја на животну средину: приказ стања животне средине на подручју Просторног плана; варијанте развоја планског подручја, укључујући сценарио нултог развоја и варијанте развоја и заштите планског подручја повољне са аспекта заштите животне средине; процену утицаја варијантних решења на животну средину, опис мера за спречавање и ограничавање негативних и увећање позитивних утицаја на животну средину, поређење варијантних решења и приказ разлога за избор најповољнијег; процену утицаја планских решења на животну средину, опис мера за спречавање и ограничавање негативних и увећање позитивних утицаја на животну средину; начин на који су при процени узети у обзир елементи животне средине и карактеристике утицаја;
			– смернице за израду стратешких процена на нижим хијерархијским нивоима;
			– програм праћења стања животне средине у току спровођења Просторног плана;
			– приказ коришћене методологије;
			– приказ начина одлучивања, опис разлога одлучујућих за избор датог плана са аспекта разматраних варијантних решења и приказ начина на који су питања животне средине укључена у Просторни план;
			– учешће заинтересованих страна у поступку израде и разматрања Извештаја о стратешкој процени;
			– извод из Стратешке процене (закључак – нетехнички резиме).
			6. Носилац израде Стратешке процене је министарство надлежно за послове просторног планирања, у складу са чланом 47. став 1. Закона о планирању и изградњи („Службени гласник РС”, бр. 72/09, 81/09 – исправка, 64/10 – УС, 24/11, 121/12, 42/13 – УС, 50/13 – УС, 98/13 – УС, 132/14 и 145/14).
			7. Министарства, посебне организације, јавна предузећа и установе надлежне за послове пољопривреде, шумарства, водопривреде, саобраћаја, телекомуникација, енергетике, економије, регионалног развоја, туризма, заштите животне средине, просторног планирања, заштите споменика културе, заштите природе, као и други заинтересовани органи и организације, доставиће у року од 30 дана све расположиве податке, услове и документацију од значаја за израду Стратешке процене из делокруга свог рада, министарству надлежном за послове просторног планирања.
			8. Рок за израду Стратешке процене је 18 месеци од дана ступања на снагу Одлуке о изради Просторног плана. 
			Стручни тим за израду Стратешке процене биће састављен од стручњака одговарајућег профила. Стратешка процена се врши у складу са европским и међународним принципима теорије и праксе у изради стратешке процене утицаја на животну средину за исту врсту планских докумената.
			9. Учешће заинтересованих органа и организација у разматрању Извештаја о стратешкој процени обезбеђује се достављањем Извештаја о стратешкој процени на мишљење.
			Учешће јавности у разматрању Извештаја о стратешкој процени обезбеђује се у оквиру јавног увида у Нацрт Просторног плана, у трајању од 30 дана, у јединицама локалне самоуправе које су у обухвату Просторног плана.
			10. Средства за израду Стратешке процене обезбеђује ЈП „Електромрежа Србије”.
			11. Одлука о изради Стратешке процене је саставни део Одлуке о изради Просторног плана.
			12. Ова одлука се објављује у „Службеном гласнику Републике Србије”.
			13. Ова одлука ступа на снагу даном ступања на снагу Одлуке о изради Просторног плана.
			Број 350-01-01091/2017-11
			У Београду, 20. марта 2018. године
			Потпредседница Владе и министарка,
			проф. др Зорана З. Михајловић, с.р.
	

