





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЛЕОВИЋ ПАЛАТЕ
У СУБОТИЦИ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Леовић
палата у Суботици утврђује се за споменик културе.

Тачка 2.

Леовић
палата у Суботици (у даљем тексту: споменик културе), налази се на територији општине
Суботица, у Суботици, Улица Лењинов парк број 11, у државној својини, на катастарској
парцели број 3828, КО Суботица.

Споменик
културе је саграђен 1893. године према пројектима архитеката Едена Лехнера и Ђуле
Партоша, за Симона Леовића, јавног бележника, у време продора новог стила - сецесије
који је најављивао епоху модерне архитектуре. Грађен је као једноспратни објекат
са високим приземљем и сутереном, разуђене основе са функционалним распоредом просторија.
Прочеље је изведено у жутој „свиленој” фугованој цигли, а отвори су маркирани благим
таласањем прозорских оквира изведених у камену. Разиграности облика доприносе атике
са цветним завршецима на врху, у форми тролиста, честе на француским грађевинама
ранијих столећа, затим осмоугаони торањ, лантерна на крову, ритам прозорских отвора
и балустрада спратне терасе. Декоративни елементи су природни, трајни материјали:
опека, камен, „жолнаи” цреп и дрво капије акцентовано железом.

Споменик
културе се налази у старом градском језгру града Суботице, које је утврђено за просторну
културно-историјску целину, непокретно културно добро од великог значаја.

Споменик
културе се својим складним облицима, њиховим ритмом, колористичким сазвучјем аутентичних
материјала, сврстава у репрезентативна дела архитектонског наслеђа града Суботице.
По архитектонско-стилским вредностима представља један од изразитих Лехнерових међаша
на путу у карактеристичну архитектуру на прелазу векова. 

Тачка 3.

Утврђују
се следеће мере заштите споменика културе:

1)
очување оригиналних материјала, габарита, изгледа, конструктивних и декоративних
елемената архитектуре и архитектонских и функционалних карактеристика;

2)
ажурно праћење стања и одржавање конструктивно статичког система, кровног покривача,
свих фасада, ентеријера и исправности инсталација; 

3)
замена свих дотрајалих електроинсталација и инсталација централног грејања;

4)
постављање громобранских инсталација и апарата за гашење пожара. 

Тачка 4.

Утврђују
се следеће мере заштите заштићене околине споменика културе:

1)
уклањање – рушење помоћних објеката у дворишту споменика културе;

2)
изградња – интерполирање нових објеката према студији заштићеног градског језгра
и регулационим планом са уређењем партерних површина. 

Тачка 5.

Ову одлуку објавити у
„Службеном гласнику Републике Србије”.







05
број 633-7457/2001-15

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



