





На
основу члана 47. став 1. Закона о културним добрима („Службени гласник РС”, број
71/94),

Влада
доноси 

ОДЛУКУ

о утврђивању Римокатоличке
цркве у Јаши Томићу за споменик културе

„Службени гласник
РС”, број 115 од
27. децембра 2005.







1. Римокатоличка црква
у Јаши Томићу, са покретним стварима у њој које су од посебног културног и историјског
значаја, утврђује се за споменик културе.

2. Римокатоличка црква
у Јаши Томићу, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Сечањ,
у месту Јаша Томић, у Улици Маршала Тита број 103, у приватној својини, на катастарској
парцели број 1805, КО Јаша Томић. 

Споменик културе, посвећен
празнику Узнесења блажене девице Марије, подигнут је 1911. године. То је једнобродна,
монументална грађевина, крстообразне основе, са тространом апсидом, две петостране
сакристије и високим звоником који излази из западног прочеља. Звоник, степенасто
сужен, завршава се осмостраном капом, покривеном глеђосаним црепом у две боје. Поред
звоника су два нижа торња, осмоугаоне основе, који се такође завршавају осмостраним
пирамидама. У северном торњу је кружно степениште које води до хора, крова и врха
звоника. Хор почива на масивним ступцима који носе лукове и крстасте сводове. На
цркви су три улаза – западни, северни и јужни, наглашени избаченим тремовима чији
троугласти забати, оштрих углова, почивају на стубовима. 

Фасаде су богато декорисане
елементима неоготике. Многобројни шиљати завршеци контрафора и торњева наглашавају
утисак стремљења у висину. Већина прозора украшена је витражима из 1912-13. године.
Као аутори помињу се мајстори из Будимпеште. Изведени су у духу академског реализма
са извесним елементима сецесије. Колорит је интензиван, са доминантном црвеном и
жутом бојом, чиме се ослањају на традицију готичког сликарства. Декорација која
покрива површине око главних сцена урађена је у виду геометријских и флоралних орнамената.

Споменик културе представља
вредно архитектонско, инжењерско и уметничко остварење, које својом монументалношћу
сведочи о некадашњој економској моћи овог банатског насеља. 

3. Заштићена околина
споменика културе обухвата катастарску парцелу број 1805, КО Јаша Томић.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба оригиналног крова, свих конструктивних и декоративних елемената, оригиналних
материјала и функционалних карактеристика;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику;

3) забрана радова који
могу угрозити статичку безбедност споменика културе;

4) израда заштитног тротоара
око споменика културе од опеке, са одвођењем воде од објекта;

5) изградња инфраструктуре
дозвољена је само уз претходно обезбеђивање заштитних археолошких ископавања и адекватне
презентације налаза;

6) праћење стања покретних
ствари у споменику културе које су од посебног културног и историјског значаја.

5. Утврђују се следеће
мере заштите заштићене околине споменика културе:

1) обнова ограде око
порте и капија споменика културе;

2) забрана изградње нових
објеката који својом архитектуром, габаритом и висином угрожавају споменик културе;

3) забрана изградње нових
објеката који нису у функцији споменика културе;

4) земљани радови на
изградњи инфраструктуре дозвољавају се само уз претходно обезбеђење заштитних археолошких
ископавања и адекватне презентације налаза;

5) забрана складиштења
штетних материјала и стварања депонија;

6) уређивање порте према
условима надлежне установе за заштиту природе.

6. Списак покретних добара
од посебног културног и историјског значаја која се налазе у Римокатоличкој цркви
у Јаши Томићу чини саставни део ове одлуке и чува се у Римокатоличкој цркви у Јаши
Томићу.

7. Ову одлуку објавити
у „Службеном гласнику Републике Србије”.





05
број 633-8001/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



