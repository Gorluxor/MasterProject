





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ СТАРЕ
ГИМНАЗИЈЕ У СВИЛАЈНЦУ 

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Зграда Старе гимназије у Свилајнцу утврђује се за споменик
културе.



Тачка 2.

Зграда Старе гимназије у Свилајнцу (у даљем тексту: споменик
културе), налази се на територији општине Свилајнац, у Свилајнцу, у Улици светог
Саве број 51, у државној својини, на катастарској парцели број 1441 КО Свилајнац.

Споменик културе саграђен је између 1875. и 1877. године,
за потребе основне школе, а 1877. године уступљен је новооснованој гимназијској
реалци. Зграда је 1935. године истим архитектонским елементима дограђена, према
црквеној порти, за дужину учионице. Има приземље и спрат. Правоугаоне је основе,
једноставног просторног склопа. Академски архитектонски концепт, заснован на елементима
историјских стилова имао је симетрично првобитно решење. Наглашеној хоризонталној
подели фасада ритмичним низом лучно завршених прозора, вертикални акценат даје плитко
истурени ризалит са полукружно завршеним прозорима, надвишен атиком. Око свих отвора
је пластична профилација. Кровни венац има геометријску профилацију. Остале фасаде
нису посебно обрађене, већ су глатке. Зграда је саграђена од камена и опеке са дрвеном
међуспратном конструкцијом. Четвороводни кров покривен је бибер црепом. Осим архитектонских
вредности овај споменик културе посебно значајним чини и његов историјски допринос
образовању, науци и култури у Ресавском крају. 



Тачка 3.

Заштићена околина споменика културе обухвата катастарску
парцелу број 1441 КО Свилајнац, у државној својини, као и уличне профиле до средине
Улице 7. јула и Улице светог Саве наспрам катастарске парцеле број 1441.



Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и ентеријера,
хоризонталног и вертикалног габарита, облика и нагиба крова, свих конструктивних
и декоративних елемената, оригиналних материјала, организације унутрашњег простора,
функционалних карактеристика и оригиналних натписа;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана преправки, доградње и надградње;

4) забрана радова који могу угрозити статичку безбедност
споменика културе;

5) коришћење споменика културе за потребе просветно-образовног
или културног садржаја.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) ажурно одржавање јавне расвете уз постављање посебне
расвете за осветљавање споменика културе;

5) урбанистичко и комунално уређење, хортикултурно опремање
и одржавање простора заштићене околине у функцији споменика културе. 



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-7

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



