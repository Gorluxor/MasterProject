


	
	Zakon


				На основу члана 46. став 1. Закона о планирању и изградњи („Службени гласник РС”, бр. 72/09, 81/09 – исправка и 64/10 – УС) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),
				Влада доноси
	
				ОДЛУКУ 
				 
				о изради измена и допуна Просторног плана подручја инфраструктурног коридора граница Хрватске – Београд (Добановци) 
				 
	
	
	"Службени гласник РС", број 102 од 30. децембра 2010.
	
				1. Приступа се изради измена и допуна Просторног плана подручја инфраструктурног коридора граница Хрватске – Београд (Добановци) („Службени гласник РС”, број 69/03). 
				 
				2. Циљеви измена и допуна Просторног плана подручја инфраструктурног коридора граница Хрватске – Београд (Добановци) (у даљем тексту: Просторни план) су усклађивање Просторног плана са Законом о планирању и изградњи; преиспитивање спровођења Просторног плана; преиспитивање приоритета у спровођењу Просторног плана; преиспитивање локација и функција пратећих садржаја аутопута (функционални објекти и садржаји – базе за одржавање пута, пратећи садржаји за кориснике пута – одморишта и паркиралишта, бензинске станице, мотели и др.); преиспитивање локација и функција чворишта, укрштања, као и преиспитивање односа са другим инфраструктурним системима; преиспитивање планских решења у зависности од система наплате путарине.
				3. Измене и допуне Просторног плана обухватају део територије општине Шид, и то целе катастарске општине Батровци, Адашевци, Бачинци, Вишњићево и Кукујевци; град Сремска Митровица, и то целе катастарске општине Кузмин, Мартинци, Лаћарак, Сремска Митровица и Шашинци; општина Рума, и то целе катастарске општине Вогањ, Рума, Краљевци и Добринци; општина Пећинци, и то целе катастарске општине Сибач, Пећинци, Попинци, Прхово и Шимановци; општина Стара Пазова, и то целе катастарске општине Крњешевци; и градска општина Земун, и то кроз катастарску општину Угриновци и катастарску општину Добановци (до Добановачке петље) ширином коридора аутопута.
				4. Концепција измена и допуна Просторног плана биће заснована на планској, студијској, техничкој и другој документацији, резултатима досадашњих истраживања, важећим документима у Републици Србији, као и на досадашњем спровођењу Просторног плана.
				5. Носилац израде измена и допуна Просторног плана је Републичка агенција за просторно планирање.
				6. Министарства, посебне организације, јавна предузећа и установе надлежне за послове који су од значаја за измене и допуне Просторног плана, доставиће у року од 15 дана од дана ступања на снагу ове одлуке, без накнаде, све расположиве податке и документацију из делокруга свог рада носиоцу израде измена и допуна Просторног плана.
				7. Рок за израду измењеног и допуњеног Просторног плана је шест месеци од дана ступања на снагу ове одлуке.
				8. Средства за израду измена и допуна Просторног плана обезбеђујe ЈП „Путеви Србије”. 
				 
				9. Предлог акта којим се утврђују измене и допуне Просторног плана биће изложен на јавни увид у трајању од 30 дана у зградама скупштина јединица локалних самоуправа из тачке 3. ове одлуке.
				10. Ова одлука ступа на снагу осмог дана од дана објављивања у „Службеном гласнику Републике Србије”. 
				 
	
				05 број 350-9668/2010 
				 
				У Београду, 29. децембра 2010. године 
				 
				
				Влада  
				Први потпредседник Владе –заменик председника Владе,
				
				Ивица Дачић,  
				с.р.
	
