





На
основу члана 47. став 1. Закона о културним добрима („Службени гласник РС",
број 71/94),

Влада
Републике Србије доноси

ОДЛУКУ

О УТВРЂИВАЊУ КУЋЕ ПАНТЕЛИЈЕ МАШИЋА У КАЛЕНИЋУ
ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.





1. Кућа Пантелије Машића
у Каленићу утврђује се за споменик културе.

2. Кућа Пантелије Машића
у Каленићу (у даљем тексту: споменик културе) налази се на територији општине Уб,
у Каленићу, у приватној својини, на катастарској парцели број 1195, КО Каленић.

Споменик културе припада
новијем типу осаћанске куће, грађене у другој половини 19. века. Квадратне је основе,
подигнута на каменим темељима, грађена у бондрук систему са испуном од чатме, стрмог
пирамидалног крова, покривеног бибер црепом, на чијем врху доминира масиван зидани
димњак са четири лучна отвора. Троделне је просторне структуре, добијене поделом
основе на два дела, од којих једну заузима „кућа" а другу две собе. „Кућа"
је са двоја наспрамних врата, отвореним огњиштем уз зид соба и плетеним димњаком
ослоњеним на тавањаче. Под у „кући" и једној соби је од земље, а у другој поплочан
циглом. Таваница у „кући" је од шашовца, а у собама од ваљака. Мада је ван
функције и неодржавана, у потпуности је задржала изворни конструктивни склоп.

Складним пропорцијама
и чистим конструктивним склопом кућа Пантелије Машића представља вредан пример традиционалне
сеоске куће Тамнаве, која је као тип познат по називу „новија осаћанка" послужио
као модел у развоју сеоске куће западне Србије до данас.

3. Заштићена околина
споменика културе обухвата катастарску парцелу бр. 1195, КО Каленић, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно статичког система и кровног покривача споменика културе;

3) забрана радова који
могу угрозити статичку безбедност споменика културе.

5. Утврђују се следеће
мере заштите заштићене околине споменика културе:

1) забрана земљаних радова
који могу угрозити статичку безбедност објекта;

2) очување постојећег
изгледа и намене окућнице;

3) забрана просипања,
одлагања и привременог или трајног депоновања отпадних и штетних материја – хемијски
агресивних, експлозивних, отровних и радиоактивних.

6. Ову одлуку објавити
у „Службеном гласнику Републике Србије".







05
број 633-15054/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



