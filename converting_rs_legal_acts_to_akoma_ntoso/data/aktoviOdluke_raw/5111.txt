


	
	Zakon


	
				На основу члана 10. став 2. и члана 113. став 1. Закона о социјалној заштити („Службени гласник РС”, број 24/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
				Влада доноси
				
				ОДЛУКУ
				о оснивању Центра за заштиту жртава трговине људима
				
				"Службени гласник 
				РС", број 35 од 20. априла 2012.
				
				1. Оснива се Центар за заштиту жртава трговине људима, као установа социјалне заштите.
				2. Установа из тачке 1. ове одлуке пословаће под називом: Центар за заштиту жртава трговине људима (у даљем тексту: Центар).
				Седиште Центра је у Земуну, Београд, улица Карла Сопрана 11.
				3. Центар:
				– пружа услуге смештаја жртвама трговине људима (ургентни смештај);
				– пружа услуге процене и планирања за жртве трговине људима; 
				– пружа саветодавно-терапијске и социјално-едукативне услуге жртвама трговине људима; 
				– обавља друге послове у складу са законом и другим прописима. 
				4. Центар својство правног лица стиче уписом у судски регистар.
				5. Центар почиње са радом даном уписа у судски регистар.
				6. Средства за оснивање и почетак рада Центра обезбеђена су у буџету Републике Србије.
				Средства за рад Центра у државној су својини.
				7. Органи Центра су директор, Управни одбор и Надзорни одбор.
				Директора Центра именује министар надлежан за социјалну заштиту, на основу конкурса, по прибављеном мишљењу Управног одбора Центра.
				Управни одбор Центра има пет чланова, од којих су два представника оснивача, представник запослених у Центру, представник корисника, односно законских заступника корисника и представник удружења чији су циљеви усмерени на заштиту права детета.
				Надзорни одбор Центра има три члана, од којих су два представника оснивача и један представник запослених у Центру.
				Чланове Управног и чланове Надзорног одбора Центра именује министар надлежан за социјалну заштиту, на четири године.
				8. До именовања чланова Управног одбора и чланова Надзорног одбора из тачке 7. ст. 3. и 4. ове одлуке, министар надлежан за социјалну заштиту именоваће Привремени управни одбор и Привремени надзорни одбор.
				Привремени управни одбор донеће статут Центра и друге опште акте потребне за упис у судски регистар и почетак рада Центра.
				9. До именовања директора Центра, његове послове обављаће и његова овлашћења вршиће Сања Кљајић, дипломирани социјални радник из Београда.
				10. Ова одлука ступа на снагу осмог дана од дана објављивања у „Службеном гласнику Републике Србије”.
				
				05 број 02-2835/2012
				У Београду, 13. априла 2012. године
				Влада
				Председник,
				др Мирко Цветковић, с.р.
	

