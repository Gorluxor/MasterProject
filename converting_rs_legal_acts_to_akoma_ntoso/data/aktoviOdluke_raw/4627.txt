





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ КАФАНЕ ВИГАДО
У КАЊИЖИ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Кафана
Вигадо у Кањижи утврђује се за споменик културе.

Тачка 2.

Кафана
Вигадо у Кањижи (у даљем тексту: споменик културе), налази се на територији општине
Кањижа, у Кањижи, Народни парк б.б., у државној својини, на катастарској парцели
број 2777, КО Кањижа.

Споменик
културе је саграђен 1894. године, према пројекту градског архитекте Шандора Чуке,
као специфичан бањски објекат намењен забави (плесовима, баловима, представама).
Лоциран уз старо градско језгро Кањиже у оквиру Народног парка, прочељем окренут
његовом централном делу, грађен је са стилским одликама романтичарске архитектуре
„швајцарског типа”. Правоугаоне је основе, са разуђеним двоводним кровом, дрвеним
извученим тремом на дужој фасади ка парку и акцентованим торњем на краћој фасади.
Фасаде су изведене у жутој опеци, а као декоративни елеменат на рубовима фасада
и око отвора јавља се црвена опека. Правоугаони прозорски отвори приземља завршавају
се у облику готског преломљеног лука, док су спратни отвори кружни, са идентичном
декорацијом. За декорацију тремова и забата обилно је коришћено дрво.

Са
архитектонско-стилским одликама карактеристичних здања бањских купалишта с краја
XIX века, са својим окружењем – Народним парком, формираним 70-тих година XIX века,
и осталим објектима Бање изграђеним почетком XX века, овај споменик културе чини
јединствену и хармоничну целину. 

Тачка 3.

Заштићена
околина споменика културе обухвата катастарску парцелу број 2775, КО Кањижа, у државној
својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала и функционалних карактеристика; 

2)
статичка провера постојећег стања и статичко санирање;

3)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

4)
ревитализација споменика културе и његово враћање у јавну функцију, адекватно специфичном
функционалном склопу;

5)
извођење хидроизолације на један од савремених начина.

Тачка 5.

Утврђују
се следеће мере заштите заштићене околине споменика културе:

1)
урбанистичко опремање, уређење и коришћење простора и површине унутар заштићене
околине коју представља парк као јавни простор намењен превасходно корисницима и
посетиоцима;

2)
забрана приступа моторним возилима, осим изузетно - под одређеним режимом у функцији
рада и одржавања;

3)
реконструкција зеленила; 

4)
реконструкција парка и реконструкција партерног решења.

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-6

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



