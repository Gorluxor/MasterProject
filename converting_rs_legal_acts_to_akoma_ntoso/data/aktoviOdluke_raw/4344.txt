


	
	Zakon


	На основу члана 237. тачка 4, а у вези сa чланом 241. став 1. тачка 2. Закона о ваздушном саобраћају („Службени гласник РС”, број 73/10), 
	
	Управни одбор Директората цивилног ваздухопловства Републике Србије доноси
	
	
	ОДЛУКУ
о дефинисању међусобних обавеза Агенције за контролу летења Србије и Црне Горе д.о.о. и Директората цивилног ваздухопловства Републике Србије по основу учешћа у расподели прихода од терминалних накнада
	"Службени гласник РС", број 32 од 13. маја 2011.

	
1. Овом одлуком се дефинишу међусобне обавезе Агенције за контролу летења Србије и Црне Горе д.о.о. (у даљем тексту: Агенција) и Директората цивилног ваздухопловства Републике Србије (у даљем тексту: Директорат) по основу учешћа у расподели прихода од терминалних накнада, а које наплаћује Агенција сходно Одлуци о висини накнада за коришћење услуга обезбеђења ваздушног саобраћаја у области терминалних контрола летења („Службени гласник РС”, бр. 91/06 и 45/07).

	2. Утврђује се висина потраживања Директората од Агенције у износу од 10% од износа фактурисаних терминалних накнада за летове на аеродромима: Београд (LYBE), Краљево (LYKV), Ниш (LYNI), Вршац (LYVR), Батајница (LYBT) и Поникве (LYUZ), а на име извршавања регулаторних и надзорних послова Директората.
	
	3. Агенција ће вршити плаћање терминалних накнада Директорату из тачке 2. ове одлуке од наплаћених терминалних накнада, а у складу са кварталним извештајима о наплати терминалних накнада. 
	
	Плаћање ће се вршити у року од осам дана од истека календарског квартала, односно за четврти квартал у року од осам дана од истека календарске године.
	
	4. Агенција је у обавези да Директорату достави:
	– најкасније осам дана од истека календарског квартала, односно за четврти квартал у року од осам дана од истека календарске године – извештај о наплаћеним терминалним накнадама за претходни квартал, укључујући и податке о наплаћеним терминалним накнадама из претходног обрачунског периода;
	– најкасније 10. марта текуће пословне године – извештај о фактурисаним и наплаћеним терминалним накнадама за претходну пословну годину за летове из тачке 2. ове одлуке, укључујући и податке о наплаћеним терминалним накнадама из претходног обрачунског периода;
	– најкасније до 15. октобра текуће пословне године – процену висине прихода по основу терминалних накнада из тачке 2. ове одлуке, за наредну пословну годину.
	Процена висине прихода Директората по основу терминалних накнада из става 1. подтачка 3. ове тачке ће бити дефинисанa у финансијском плану Директората.
	
	5. Агенција и Директорат ће у року од седам дана након усвајања финансијског плана за текућу годину, приступити сачињавању Споразума о исплати потраживања Директората по основу терминалних накнада за предметну годину.
	Споразум из става 1. ове тачке садржи најмање следеће елементе:
	1) предмет споразума,
	2) процену потраживања Директората по основу терминалних накнада у динарима (процена висине прихода из тачке 4. став 1. алинеја 3.),
	3) начин исплате потраживања током године (време и процентуалне вредности кварталних исплата сходно тачки 2. ове одлуке), 
	
	4) потписе овлашћених лица.
	Овлашћена лица за потписивање споразума из става 1. ове тачке су директор Директората и председник Управног одбора Агенције.
	
	6. Споразум из тачке 5. ове одлуке производи правно дејство даном његовог потписивања од стране овлашћених лица.
	
	7. Ова одлука ће се примењивати и на наплату потраживања Директората по основу терминалних накнада из претходних пословних година, а која до дана ступања на снагу ове одлуке нису реализована.
	
	8. Даном ступања на снагу ове одлуке, престаје да важи Oдлука о дефинисању међусобних обавеза Агенције за контролу летења Србије и Црне Горе д.о.о. и Директората цивилног ваздухопловства Републике Србије по основу терминалних накнада број 1/0-01-0001/2010-0020 од 23. 02. 2010. године.
	
	9. Ова одлука ступа на снагу даном објављивања у „Службеном гласнику Републике Србије”.
	
	
	Број 1/0-01-0003/2011-0009
	У Београду, 14. априла 2011. године
	Управни одбор
	Председник,
	Милутин Мркоњић, с.р.

