



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
РОЂЕЊА ПРЕСВЕТЕ БОГОРОДИЦЕ У ЛИПАМА ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Рођења Пресвете Богородице у Липама, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Рођења Пресвете Богородице у Липама, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Смедерево, у Липама,
у приватној својини – власник Српска православна црква, на катастарској парцели
број 5004 КО Липе.

Споменик културе подигнут је 1884. године у центру села
заслугом мештана. Конципиран је у духу класицизма са елементима барока, као
једнобродна грађевина правоугаоне основе са споља петостраним, а изнутра
полукружним бочним певницама и олтарском апсидом. Над западним делом уздиже се
звоник квадратног пресека. Унутрашњост је засведена подужним полуобличастим
сводом и просторно је подељена на олтарски простор, наос и припрату. Црквена
грађевина, монолитног конструктивног склопа, изведена је од опеке, споља и
изнура омалтерисане. Оскудну фасадну декорацију чине три профилисана кордонска
венца и високи, лучно засведени прозори. Иконостасну преграду осликали су
крајем 19. века, двојица мајстора неуједначеног сликарског знања.

Споменик културе представља незаобилазно сведочанство о
уметничким прилика у смедеревском округу с краја 19. века.

Тачка 3.

Заштићена околина споменика културе обухвата
катастарске парцеле бр. 5004 и 5005 КО Липе, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и презентације налаза.

Тачка 5.

Утврђују се следеће мере заштите заштићене околине
споменика културе:

1) забрана градње објекатакоји нису у функцији
споменика културе;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза.

Тачка 6.

Списак покретних добара од посебног културног и
историјског значаја која се налазе у цркви Рођења Пресвете Богородице у Липама
чини саставни део ове одлуке и чува се у цркви Рођења Пресвете Богородице у
Липама.

Тачка 7.

Ову одлуку објавити у „Службеном гласнику Републике
Србије”.







05 број 633-4712/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



