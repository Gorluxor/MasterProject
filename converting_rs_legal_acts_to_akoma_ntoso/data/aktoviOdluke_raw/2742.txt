


	
	Zakon


	
			Ha основу члана 8. став 1. Закона о безбедности саобраћаја на путевима („Службени гласник PCˮ, бр. 41/09, 53/10, 101/11, 32/13 ‒ УС, 55/14, 96/15 ‒ др. закон, 9/16 ‒ УС, 24/18, 41/18 и 41/18 ‒ др. закон), члана 25. ст. 1. и 2. Уредбе о начелима за унутрашње уређење и систематизацију радних места у министарствима, посебним организацијама и службама Владе („Службени гласник PC”, бр. 81/07 ‒ пречишћен текст, 69/08, 98/12 и 87/13) и члана 43. став 1. Закона о Влади („Службени гласник PC”, бр. 55/05, 71/05 ‒ исправка, 101/07, 65/08, 16/11, 68/12 ‒ УС, 72/12, 7/14 ‒ УС, 44/14 и 30/18 – др. закон),
			Влада доноси
			ОДЛУКУ
			о образовању Тела за координацију послова безбедности саобраћаја на путевима
			"Службени гласник РС", број 81 од 26. октобра 
			2018.
			1. Овом одлуком образују се Тело за координацију послова безбедности саобраћаја на путевима (у даљем тексту: Тело за координацију) и стручне радне групе за потребе Тела за координацију.
			2. Задатак Тела за координацију је да иницира и прати превентивне и друге активности у области безбедности саобраћаја на путевима, усмерава и усклађује активности везане за смањење броја саобраћајних незгода и њихових последица и унапређења безбедности саобраћаја, предлаже Националну стратегију безбедности саобраћаја на путевима и Национални план безбедности саобраћаја.
			3. У Тело за координацију именују се:
			1) др Небојша Стефановић, потпредседник Владе и министар унутрашњих послова, руководилац;
			2) проф. др Зорана Михајловић, потпредседник Владе и министар грађевинарства, саобраћаја и инфраструктуре, заменик руководиоца;
			3) др Расим Љајић, потпредседник Владе и министар трговине, туризма и телекомуникација, члан;
			4) Нела Кубуровић, министар правде, члан;
			5) Младен Шарчевић, министар просвете, науке и технолошког развоја, члан;
			6) асс др Златибор Лончар, министар здравља, члан;
			7) Зоран Ђорђевић, министар за рад, запошљавање, борачка и социјална питања, члан;
			8) директор Агенције за безбедност саобраћаја, члан.
			4. За потребе Тела за координацију образују се стручне радне групе, и то:
			1) Стручна радна група за безбедност и унапређење путне инфраструктуре коју чине представници Министарства грађевинарства, саобраћаја и инфраструктуре, Министарства унутрашњих послова, ЈП „Путеви Србије”, „Коридори Србије” д.о.о., Агенције за безбедност саобраћаја, АД „Железнице Србије”, Дирекције за железнице, Ауто-мото савеза Србије, Института за стандардизацију Србије и два представника струке из области саобраћаја које предложи Министарство грађевинарства, саобраћаја и инфраструктуре;
			2) Стручна радна група за унапређење рада и ефикасности саобраћајне полиције и прекршајних судова коју чине представници Министарства унутрашњих послова, Министарства правде, Агенције за безбедност саобраћаја и по два представника струке из области унапређења полицијских послова које предложи Министарствo унутрашњих послова и рада прекршајних судова које предложи председник Вишег прекршајног суда;
			3) Стручна радна група за унапређење безбедности деце у саобраћају коју чине представници Министарства просвете, науке и технолошког развоја, Министарства унутрашњих послова, Министарства грађевинарства, саобраћаја и инфраструктуре, Министарства здравља, Агенције за безбедност саобраћаја, ЈП „Путеви Србијеˮ, Ауто-мото савеза Србије и два представника струке које предложи Министарство просвете, науке и технолошког развоја;
			4) Стручна радна група за превентиву повређивања у саобраћају и рехабилитацију повређених у саобраћају коју чине представници Министарства здравља, Министарства за рад, запошљавање, борачка и социјална питања, Министарства грађевинарства, саобраћаја и инфраструктуре, Института за јавно здравље Србије „Др Милан Јовановић Батутˮ, канцеларије Светске здравствене организације у Републици Србији, Агенције за безбедност саобраћаја, Црвеног крста Србије и три стручна лица доктора медицине – специјалиста ургентне медицине и службе хитне медицинске помоћи, специјалиста медицине рада и специјалиста педијатрије које предложи Министарство здравља;
			5) Стручна радна група за унапређење квалитета роба (производа и услуга) у безбедности саобраћаја коју чине представници Министарства трговине, туризма и телекомуникација, Министарства финансија, Министарства грађевинарства, саобраћаја и инфраструктуре, Министарства привреде, Министарства рударства и енергетике, Агенције за безбедност саобраћаја, Привредне коморе Србије, Центра за моторна возила Ауто-мото савеза Србије, Института за стандардизацију Србије, Дирекције за мере и драгоцене метале и два представника струке које предложи Министарство трговине, туризма и телекомуникација;
			6) Стручна радна група за рад и социјалну политику коју чине представници Министарства за рад, запошљавање, борачка и социјална питања – Управе за безбедност и здравље на раду, Министарства грађевинарства, саобраћаја и инфраструктуре, Министарства унутрашњих послова, Агенције за безбедност саобраћаја, Привредне коморе Србије и два представника струке које предложи Министарство за рад, запошљавање, борачка и социјална питања.
			Председнике, заменике председника, секретаре, заменике секретара и чланове стручних радних група именује руководилац Тела за координацију.
			Председници стручних радних група именују се из редова државних службеника на положају, осим председника Стручне радне групе за унапређење рада и ефикасности саобраћајне полиције и прекршајних судова, за коју се именује полицијски службеник у рангу начелника управе.
			Председник стручне радне групе може позвати представнике других органа и организација да учествују у раду стручне радне групе, ако се појави потреба за њиховим укључивањем у рад стручне радне групе.
			5. Стручне радне групе Тела за координацију имају Колегијум, који чине:
			1) Директор полиције, председавајући;
			2) председници стручних радних група, чланови;
			3) представник Министарства финансија, задужен за праћење финансијских средстава намењених за безбедност саобраћаја, члан.
			Колегијум се, пo правилу, састаје једном месечно. 
			Смернице за рад Колегијума даје Тело за координацију.
			Председавајући може позвати представнике других органа и организација да учествују у раду Колегијума, ако се појави потреба за њиховим учешћем у раду Колегијума.
			6. Седницама Тела за координацију присуствује и председавајући Колегијума.
			У раду Тела за координацију могу учествовати и други функционери и други стручњаци aко се расправља о темама из њихове надлежности.
			Тело за координацију доноси пословник о свом раду.
			7. Тело за координацију подноси извештај о свом раду Влади, два пута годишње.
			8. Стручну и административно-техничку потпору Телу за координацију пружа Министарство унутрашњих послова.
			9. Ступањем на снагу ове одлуке престаје да важи Одлука о образовању Тела за координацију безбедности саобраћаја на путевима („Службени гласник PC”, број 62/14).
			10. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 02-9883/2018-1
			У Београду, 25. октобра 2018. године
			Влада
			Председник,
			Ана Брнабић, с.р.
	

