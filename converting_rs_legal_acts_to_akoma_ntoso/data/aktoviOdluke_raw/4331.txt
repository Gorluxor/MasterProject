





На
основу члана 3. Закона о пољопривредној служби („Службени гласник РС“, број
61/91),

Влада Републике Србије, доноси

ОДЛУКУ
о оснивању јавне пољопривредне службе за развој и унапређење производње, прераде и испитивање квалитета млека и млечних производа
"Службени гласник РС”, број 106 од 11. децембра 1993.
Члан 1.

Оснива се јавна пољопривредна служба за развој и
унапређење производње, прераде и испитивања квалитета млека и млечних
производа.

Организација из става 1. овог члана пословаће под
фирмом: Завод за млекарство, са потпуном одговорношћу, (у даљем тексту: Завод).

Седиште Завода је у Београду.

Члан 2.

Завод има статус правног лица са правима и обавезама
утврђеним законом, овом одлуком и статутом.

Завод послује као установа.

Члан 3.

Завод обавља послове:

1) на унапређењу производње, прераде и пласмана млека и
млечних производа у циљу повећања обима и побољшања квалитета, увођења у
производњу нових производа у млекарској индустрији као и истраживачко-развојне
послове у области производње и прераде млека и млечних производа;

2) контроле млека и млечних производа, испитивања
здравствене исправности животних намирница и предмета опште употребе као и
производње и снабдевања млекара бактеријским стартер културама;

3) испитивања технолошких својстава опреме, уређаја и
средстава која се употребљавају у процесу производње, промета, прераде и
пласмана млека и млечних производа;

4) организовања информационог система о стању,
капацитетима и мерама за унапређење производње и прераде млека;

5) праћење научних сазнања и трансфер знања и
технологије производње и прераде млека предузећима и другим субјектима;

6) едукације у виду специјализације из млекарске
микробиологије, физике и хемије млека и других облика масовног информисања о
технолошким иновацијама у производњи и преради млека.

Завод организује службе за контролу квалитета млека и
пружање стручне помоћи подручним пољопривредним службама, произвођачима и
прерађивачима млека у пословима производње и прераде млека.

Члан 4.

Послови из члана 3. ове одлуке обављају се на основу
другорочног и годишњег програма унапређења производње и прераде млека и млечних
производа које доноси Завод.

На дугорочни програм унапређења производње и прераде
млека и млечних производа сагласност даје Влада Републике Србије, а на годишњи
програм министарство надлежно за послове пољопривреде.

Члан 5.

Средства за оснивање и рад Завода чини део средстава у
државној својини Ветеринарског и млекарског института Београд (у даљем тексту:
Институт) која су у функцији обављања делатности из члана 3. ове одлуке као и
друга средства неопходна за рад Завода са билансним стањем на дан 31. децембра
1993. године.

Комисија Министарства пољопривреде шумарства и
водопривреде образована у складу са чланом 77г Закона о здравственој заштити
животиња („Службени гласник РС”, бр. 37/91, 50/92, 33/93 и 52/93) извршиће
попис објеката, уређаја, опреме и других средстава које ће користити Завод.

Члан 6.

Органи Завода су: директор, Управни одбор и Надзорни
одбор.

Органе из става 1. овог члана именује и разрешава Влада
Републике Србије. 

Члан 7.

Радом Завода руководи директор.

Директор Завода представља и заступа Завод, организује
процес рада и води пословање Завода, доноси одлуке из оквира своје надлежности
и одговара за законитост рада Завода, предлаже основе пословне политике,
програма и плана рада Завода и предузима мере за њихово спровођење, извршава
одлуке Управног одбора, доноси акт о организацији и систематизацији уз
сагласност Управног одбора и врши друге послове у складу са законом.

Актом о организацији и систематизацији утврђује се
начин организовања послова Завода преко организационих јединица ван седишта
Завода.

Члан 8.

Управни одбор Завода има седам чланова од којих се три
члана именују из реда запослених у Заводу. Представници запослених предлажу се
на начин утврђен Статутом.

Управни одбор Завода:

1) доноси дугорочни и годишњи програм унапређења
производње и прераде млека,

2) одлучује о коришћењу средстава у складу са законом,

3) одлучује о пословању Завода,

4) усваја извештај о пословању и годишњи обрачун,

5) доноси Статут Завода и одлучује о статусним
променама уз сагласност Владе Републике Србије,

6) врши друге послове у складу са законом, овом одлуком
и Статутом.

Члан 9.

Надзорни одбор Завода има пет чланова од којих се два
члана именују из реда запослених у Заводу. Представници запослених предлажу се
на начин утврђен Статутом.

Надзорни одбор Завода: врши надзор над пословањем
Завода, прегледа годишњи извештај, периодичне обрачуне и годишњи обрачун, предлог
за расподелу добити и извештава о резултатима надзора органе Завода и
министарство надлежно за послове пољопривреде.

Члан 10.

Средства за остваривање програма из члана 4. ове одлуке
и за рад Завода обезбеђују се из прихода од обављања послова и услуга за трећа
лица, донаторством, из кредита, зајмова и из других извора у складу са законом.

Члан 11.

Завод почиње са радом 1. јануара 1994. године.

Даном почетка рада Завод преузима средства из члана 5.
ове одлуке, права и обавезе у вези са обављањем делатности унапређења
производње, прераде и пласмана млека и млечних производа као и запослене у
Институту који обављају послове из оквира тих делатности.

Влада Републике Србије именоваће директора, Управни
одбор, и Надзорни одбор Завода најкасније до 20. децембра 1993. године.

Директор и Управни одбор дужни су да изврше све
потребне правне радње ради уписа Завода у регистар до рока утврђеног овом
одлуком за почетак рада Завода.

Члан 12.

Завод ће донети Статут у року до 30 дана од дана уписа
у судски регистар.

До доношења Статута представници запослених у органе
Завода именоваће се на предлог директора Завода.

Члан 13.

Ова одлука ступа на снагу осмог дана од дана
објављивања у „Службеном гласнику Републике Србије”.

05
број 06-5134/74-1

У
Београду, 3.
децембра 1993.
године

Влада
Републике Србије

Потпредседник,

Србољуб
Васовић,
с.р.



