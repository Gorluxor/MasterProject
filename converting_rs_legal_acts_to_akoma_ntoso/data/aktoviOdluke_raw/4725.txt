



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
РОЂЕЊА СВЕТОГ ЈОВАНА ПРЕТЕЧЕ У ПЕТРОВЧИЋУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Рођења Светог Јована Претече у Петровчићу, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Црква Рођења Светог Јована Претече у Петровчићу, са
покретним стварима у њој које су од посебног културног и историјског значаја (у
даљем тексту: споменик културе), налази се на територији града Београда, у
општини Земун, у Петровчићу, улица Душана Вукасовића бб, у приватној својини –
власник Српска православна црква, на катастарској парцели број 435 КО
Петровчић.

Споменик културе подигнут је на месту старе цркве 1845.
године. То је једнобродна барокна грађевина са полукружном олтарском апсидом,
припратом на западном делу изнад које се налази троспратни звоник и хор.
Елементи декорације су изведени у духу класицизма. Унутрашњи зидови су
живописани. Иконостас је израдила 1905. године радионица Николе Ивковића из
Новог Сада.

Споменик културе представља значајан пример сакралне
архитектуре 19. века на територији Срема.

Тачка 3.

Заштићену околину споменика културе сачињава
катастарска парцела број 435 КО Петровчић, у приватној својини – власник Српска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала и функционалних
карактеристика;

2) ажурно праћење стања и одржавање
конструктивно-статичког система (санирање пукотина и отклањање влаге, статичко
обезбеђење крстова), кровног покривача, лимених опшивки, олучних вертикала,
свих фасада и ентеријера;

3) инсталирање громобранских уређаја и уређаја за
заштиту од пожара;

4) постављање и одржавање адекватног спољног осветљења;

5) осликавање спољашњих и унутрашњих зидова споменика
културе може се вршити само на основу услова и сагласности надлежног завода за
заштиту споменика културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) изградња инфраструктуре дозвољава се само уз
претходно обезбеђење заштитних археолошких ископавања и адекватне презентације
налаза;

3) обнова дотрајалих делова уличне ограде према
постојећим елементима;

4) урбанистичко и хортикултурно опремање, уређење,
одржавање и коришћење порте као јавног простора.

Тачка 6.

Списак покретних добара од посебног културног и
историјског значаја која се налазе у цркви Рођења Светог Јована Претече у
Петровчићу чини саставни део ове одлуке и чува се у цркви Рођења Светог Јована
Претече у Петровчићу.

Тачка 7.

Ову одлуку објавити у „Службеном гласнику Републике
Србије”.





05 број 633-4721/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



