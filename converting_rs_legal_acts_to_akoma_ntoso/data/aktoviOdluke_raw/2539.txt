


	
	Zakon


	
			На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
			Влада доноси
			ОДЛУКУ
			о образовању Комисије за испитивање поступања државних органа у расветљавању пријављених случајева нестале деце у Републици Србији
			"Службени гласник РС", број 21 од 19. марта 2018.
			1. Образује се Комисија за испитивање поступања државних органа у расветљавању пријављених случајева нестале деце у Републици Србији (у даљем тексту: Комисија). 
			Комисија се образује као повремено радно тело Владе, које ће утврђене задатке обавити у року од две године.
			Ако то налажу оправдани разлози, Влада може на образложени предлог Комисије продужити рок за рад Комисије најдуже за још две године.
			2. Задаци Комисије јесу: да утврди план и динамику прикупљања чињеница и утврђивања других околности које су у вези са истрагама о пријављеним случајевима нестале деце у Републици Србији, и да у ту сврху оствари сарадњу са органима надлежним за вођење истрага; да на основу добијених информација и сагледаних околности у вези са вођеним истрагама, сачини преглед досадашњег тока вођења истрага; да припреми мишљење о делотворном начину на који би се вођење истраге могло унапредити, и да у ту сврху, предложи конкретне мере које би требало предузети.
			3. Комисију чине председник, заменик и четири члана Комисије
			За председника Комисије именује се:
			– Јасминa Киурски, Републичко јавно тужилаштво;
			за заменика председника именује се:
			– Јелицa Радуловић, Министарство здравља;
			за чланове Комисије именују се:
			1) Радиша Павловић, Удружење „За истину и правду о бебама”;
			2) Златко Пантелић, Министарство унутрашњих послова;
			3) Мирко Чикириз, Министарство правде;
			4) Драган Вулевић, Министарство за рад, запошљавање, борачка и социјална питања;
			5) Иван Бошњак, Министарство државне управе и локалне самоуправе.
			4. Комисија може, ради ефикаснијег и делотворнијег остваривања задатака, образовати сталне или повремене радне групе и у рад Комисије и радних група укључити домаће и међународне стручњаке, односно међународне организације које имају искуство у вези са задацима Комисије.
			5. Чланови Комисије не примају накнаду за свој рад, осим накнада на име нужних и оправданих трошкова везаних за рад у Комисији – које се исплаћују применом прописа којима се уређује право на накнаду трошкова државних службеника који настају у вези с њиховим радом у државном органу.
			6. Комисија доноси Пословник о раду.
			7. Комисија је дужна да о свом раду Влади подноси извештај сваких 90 дана, а надлежном одбору сваких 60 дана.
			8. Стручну и административно-техничку потпору Комисији пружа Генерални секретаријат Владе.
			9. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 02-2427/2018
			У Београду, 16. марта 2018. године
			Влада
			Председник,
			Ана Брнабић, с.р.
	

