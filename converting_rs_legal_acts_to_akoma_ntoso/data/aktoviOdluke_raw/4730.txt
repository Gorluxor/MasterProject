



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ПРОРОКА ИЛИЈЕ У МИХАЈЛОВЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. пророка Илије у Михајловцу, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Св. пророка Илије у Михајловцу, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Смедерево, у
Михајловцу, у приватној својини – власник Српска православна црква, на
катастарској парцели број 3518/1 КО Михајловац.

Споменик културе подигнут је 1873. године као задужбина
трговца Петра Радовановића. Конципиран је као једнобродна грађевина правоугаоне
основе са олтарском апсидом и певничким конхама споља петостраним, а изнутра
полукружним. Засведен је полуобличастим сводом и просторно подељен на олтарски
простор, наос и припрату. Висок, масиван звоник квадратне основе уздиже се над
западним прочељем.

Скромну декорацију фасада сачињавају кровни венац и
лучно завршени издужени правоугаони прозорски отвори. Иконостасну преграду је
осликао 1874. године непознати мајстор.

Споменик културе поседује историјска, архитектонска и
ликовна својства значајна за проучавање и развој српске уметности 19. века.

Тачка 3.

Заштићену околину споменика културе сачињава
катастарска парцела број 3518/1 КО Михајловац, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и презентације налаза.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза.

Тачка 6.

Списак покретних добара од посебног културног и
историјског значаја која се налазе у црква Св. пророка Илије у Михајловцу чини
саставни део ове одлуке и чува се у цркви Св. пророка Илије у Михајловцу.

Тачка 7.

Ову одлуку објавити у „Службеном гласнику Републике
Србије”.







05 број 633-4716/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



