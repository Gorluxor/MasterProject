





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ ГИМНАЗИЈЕ
„СВЕТОЗАР МАРКОВИЋ” 

У СУБОТИЦИ ЗА СПОМЕНИК
КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда
Гимназије „Светозар Марковић” у Суботици утврђује се за споменик културе.

Тачка 2.

Зграда
Гимназије „Светозар Марковић” у Суботици (у даљем тексту: споменик културе), налази
се на територији општине Суботица, у Суботици, Улица Петефи Шандора број 1, у државној
својини, на катастарској парцели број 4135, КО Стари град.

Споменик
културе је саграђен у времену од 1896. до 1900. године, по пројектима Ференца Рајхла,
као двоспратна репрезентативна грађевина конципирана у духу позног барока, који
је доследно спроведен и у декорисању ентеријера. Лоцирана је на углу улица Петефи
Шандора и Тивадара Фелегија, где се са дијагонално закошеног прочеља пружају два
крака, што основи даје облик неправилног латиничног слова „В”. Декоративна пластика
уличних фасада, у виду флоралних и геометријских мотива, концентрисана је око отвора
по етажама, на дијагонално закошеном прочеоном ризалиту, и по бочним крилима објекта.
Приземни појас целог објекта је рустично обрађен, а његов вертикализам наглашен
је са два масивна коринтска стуба, кружне основе, која се протежу дуж оба спрата.
Сам прочеони корпус је заокружен, издигнут и засведен куполом, која је прекривена
лименим плочицама, а на њеном врху изведене су две седеће фигуре које подржавају
глобус у средини. Крунска декорација овог корпуса је вајарски решена декоративна
целина са нагом фигуром младића у природној величини у стојећем ставу, и рукама,
ослоњеним на барокне линије волута изведених у гипсу.

Споменик
културе се налази у старом историјском језгру Суботице које је утврђено за просторно
културно-историјску целину - културно добро од великог значаја.

Споменик
културе има архитектонско-стилске и културно-историјске вредности. Један је од најрепрезентативнијих
примера необарокних стилских обележја у градитељском наслеђу Суботице, у коме је
у пуној мери реализовано осећање аутора за ликовност и синтезу грађевинских материјала.

Тачка 3.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала и функционалних карактеристика;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе;

4)
увођење инсталације хидрантске мреже;

5)
постављање апарата за гашење пожара.

Тачка 4.

Утврђују
се следеће мере заштите заштићене околине споменика културе:

1)
уклањање-рушење помоћног објекта призиданог уз анекс бочног крила у Улици Петефи
Шандора, те изградња интерполираног сегмента у складу са архитектуром нове фискултурне
сале са припадајућим топлим мостом;

2)
изградња-уређење спортских терена на деловима парцела које се граниче са парцелом
зграде гимназије унутар урбаног блока;

3)
уређење свих партерних површина дворишта. 

Тачка 5.

Ову одлуку објавити у
„Службеном гласнику Републике Србије”.







05
број 633-7457/2001-12

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



