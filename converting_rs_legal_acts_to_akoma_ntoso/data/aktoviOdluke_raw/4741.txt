



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КАПЕЛЕ
ПОРОДИЦЕ ПУЛАИ СА КАЛВАРИЈОМ НА КАТОЛИЧКОМ ГРОБЉУ У НОВОМ БЕЧЕЈУ ЗА СПОМЕНИК
КУЛТУРЕ

„Службени гласник
РС”, број 5 од 17. II 2000.

Тачка 1.

Капела породице Пулаи са калваријом на католичком
гробљу у Новом Бечеју утврђује се за споменик културе.

Тачка 2.

Капела породице Пулаи са калваријом на католичком
гробљу у Новом Бечеју (у даљем тексту: споменик културе), налази се на
територији општине Нови Бечеј , у Новом Бечеју, у приватној својини, на
катастарској парцели број 3400 КО Нови Бечеј .

Споменик културе је саграђен крајем 19. века као део
калварије која се састоји од 14 малих капелица (стација) са нишама у којима су
техником барељефа дочарани призори Христових мука. То је једнобродна грађевина
складних пропорција, конципирана у духу готике, са кулом звоника над улазом и
полукружном апсидом на супротном крају. У ниши изнад улаза је сцена Распећа.
Две плитке нише са крстовима допуњавају декорацију прочеља. Фасаде су оживљене
нишама и лезенама. Унутрашњи простор је подељен на два травеја и олтар,
преломљеним луцима који почивају на конзолама и пиластрима.

Споменик културе, редак примерак очуване целине
калварије каквих је некада било широм Војводине, припада низу сакралних
објеката католичке и протестантске конфесије насталих на овом подручју од
половине 19. века до Првог светског рата.

Тачка 3.

Заштићена околина споменика културе обухвата следеће
катастарске парцеле: број 3400 КО Нови Бечеј, у приватној својини и број 3399/3
КО Нови Бечеј, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре,
хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала и функционалних
карактеристика;

2) затварање отвора кроз које могу да улазе животиње и
замена полупаних прозорских окана;

3) забрана земљаних радова и вађења камених споменика.

Тачка 5.

Утврђују се следеће мере заштите заштићене околине
споменика културе:

1) забрана радова који могу угрозити статичку
безбедност споменика културе;

2) забрана складиштења материјала и стварања депонија;

3) редовно кошење траве и уклањање корова и вегетације
која штети споменику културе;

4) забрана подизања објеката над гробовима;

5) задржавање постојећих спомен – обележја.

Тачка 6.

Ову одлуку објавити у „Службеном гласнику Републике
Србије”.







05 број 633-4705/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



