





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању цркве Рођења
Пресвете Богородице у Ивковачком Прњавору 

за споменик културе

„Службени гласник
РС”, број 108 од
06.
децембра 2005.







1. Црква Рођења Пресвете
Богородице у Ивковачком Прњавору, са покретним стварима у њој које су од посебног
културног и историјског значаја, утврђује се за споменик културе.

2. Црква Рођења Пресвете
Богородице у Ивковачком Прњавору, са покретним стварима у њој које су од посебног
културног и историјског значаја (у даљем тексту: споменик културе), налази се на
територији општине Јагодина, у селу Ивковачки Прњавор, у приватној својини, на катастарској
парцели број 642, КО Ивковачки Прњавор. 

Споменик културе добио
је данашњи изглед 1768. године обновом остатака средњовековне цркве из периода Моравске
Србије. Према предању, цркву је основао кнез Лазар који ју је даровао свом кованџији
– пчелару Ивку, по коме је црква, односно манастир, добио име Ивковић. Када је манастир
обновљен, постао је метох манастира Каленић. Споменик културе је скромних димензија,
са припратом, наосом, полукружном олтарском апсидом и тек наглашеним певничким просторима.
На пресеку наоса и трансепта уздиже се купола на осмоугаоном тамбуру са пандатифима
на прелазу из квадратне у кружну основу. Фасаде су без декорације.

Споменик културе је редак
пример надградње остатака средњовековне цркве у 18. веку.

3. Заштићена околина
споменика културе обухвата катастарску парцелу број 642, КО Ивковачки Прњавор, у
приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) обављање систематских
истраживачких радова на споменику културе и извођење конзерваторско-рестаураторских
радова са презентацијом којом се јасно раздваја средњовековни слој од слоја насталог
1768. године;

4) обнављање постојеће
електроинсталационе мреже.

5. Утврђују се следеће
мере заштите заштићене околине споменика културе:

1) реконструкција и адаптација
звоника, собрашица и црквеног дома;

2) забрана изградње објеката
који својом архитектуром, габаритом и висином угрожавају споменик културе;

3) забрана сахрањивања
у црквеној порти;

4) хортикултурно опремање
и одржавање заштићене околине споменика културе;

5) постављање и одржавање
одговарајуће расвете. 

6. Списак покретних добара
од посебног културног и историјског значаја која се налазе у цркви Рођења Пресвете
Богородице у Ивковачком Прњавору чини саставни део ове одлуке и чува се у цркви
Рођења Пресвете Богородице у Ивковачком Прњавору.

7. Ову одлуку објавити
у „Службеном гласнику Републике Србије”.





05
број 633-7571/2005

У
Београду, 1. децембра 2005. године

Влада


Потпредседник,

Мирољуб
Лабус, с.р. 



