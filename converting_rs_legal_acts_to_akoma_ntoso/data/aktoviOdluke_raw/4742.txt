



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КАПЕЛЕ
БОГДАНА ДУНЂЕРСКОГ У БЕЧЕЈУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Капела Богдана Дунђерског у Бечеју, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Капела Богдана Дунђерског у Бечеју, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Бечеј, у Бечеју, у
мешовитој својини, на катастарској парцели број 21238 КО Бечеј.

Споменик културе је саграђен између 1919. и 1923.
године, према пројекту земунског архитекте Јосипа Крауса, у неовизантијском
стилу. То је гробна капела ктитора, бечејског велепоседника Богдана Дунђерског.
Складних је пропорција, основе у облику слободног крста са куполом подигнутом
над пресеком кракова, олтарском апсидом, споља полигоналном, а изнутра
полукружном и репрезентативним западним портиком који се ослања на четири
слободна стуба. Раскоши главног улаза доприносе и три полукружна поља са
мозаичким композицијама Васкрсења Христовог, Св. Георгија и Св. Михаила, рад
Уроша Предића. Фасаде су оживљене удвојеним лезенама и тордираним пиластрима на
угловима. Над прозорима су постављене четворолисне розете. Иконостасну преграду
је осликао Урош Предић, који је аутор и скице за њен архитектонски део. Четири
медаљона са ликовима јеванђелиста на пандантифима и Тајне вечере на западном
зиду такође су Предићева дела. За сликану декорацију ангажован је Коста
Ванђеловић 1926. године. Ентеријер украшавају и две плакете од ливене бронзе,
радови вајара Ђорђа Јовановића, са ликовима Уроша Предића и Богдана Дунђерског.

Споменик културе својом архитектонском концепцијом и
сликарством Уроша Предића, једног од најзначајнијих представника реализама код
Срба, представља репрезентативан пример сакралних грађевина мањих димензија.

Тачка 3.

Заштићену околину споменика културе сачињава
катастарска парцела број 21238 КО Бечеј, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) коришћење споменика културе у складу са његовом
природом, наменом и значајем;

3) ажурно праћење стања и оджавање
конструктивно-статичког система, кровног покривача, свих фасада, ентеријера и
исправности инсталација у споменику културе;

4) забрана радова који могу угрозити статичку
безбедност споменика културе.

Тачка 5.

Утврђују се следеће мере заштите заштићене околине
споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба кровова,
кровног покривача, свих конструктивних и декоративних елемената, оригиналних
материјала и функционалних карактеристика на постојећим пратећим објектима
(економије и штала, биоскоп, мали Каштел и базен);

2) забрана изградње објеката који својом архитектуром,
габаритом и висином угрожавају споменик културе;

3) забрана изградње објеката који нису у функцији
споменика културе;

4) сви земљани радови на изградњи инфраструктуре
дозвољавају се само уз претходно обезбеђење заштитних археолошких ископавања и
адекватне презентације налаза;

5) забрана складиштење материјала и стварања депонија;

6) урбанистичко, комунално и хортикултурно уређење и
одржавање заштићене околине споменика културе.

Тачка 6.

Списак покретних добара од посебног културног и
историјског значаја која се налазе у капели Богдана Дунђерског у Бечеју чини
саставни део ове одлуке и чува се у капели Богдана Дунђерског у Бечеју.

Тачка 7.

Ову одлуку објавити у „Службеном гласнику Републике
Србије”.









05 број 633-4704/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



