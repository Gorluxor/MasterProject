


	
	Zakon


	
			На основу члана 51. став 2. и члана 54. став 2. Закона о високом образовању („Службени гласник РСˮ, бр. 88/17, 27/18 – др. закон и 73/18), члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о оснивању Академије струковних студија Јужна Србија
			"Службени гласник РС", број 38 од 31. маја 2019.
			1. Овом одлуком оснива се високошколска установа под називом: Академија струковних студија Јужна Србија (у даљем тексту: Академија), тако што се врши статусна промена спајања Високе пословне школе струковних студија, Лесковац, Владе Јовановића 8 (у даљем тексту: ВШЛ), Високе пољопривредне-прехрамбене школе струковних студија, Прокупље, Ћирила и Методија 1 (у даљем тексту: ВШП), Високе школе за васпитаче струковних студија Гњилане са привременим седиштем у Бујановцу, Карађорђев трг б.б. (у даљем тексту: ВШГ) и Високе технолошко-уметничке школе струковних студија, Лесковац, Вилема Пушмана 17 (у даљем тексту: ВШТУЛ).
			2. Седиште Академије је у Лесковцу.
			3. Академија је самостална високошколска установа која у обављању делатности обједињује образовни, примењено-истраживачки и стручни рад, као компоненте јединственог процеса високог образовања.
			Академија је установа која обавља делатност високог образовања кроз остваривање основних, специјалистичких и мастер струковних студија, из више научних и стручних области у оквиру образовно-научних поља техничко-технолошких и друштвено-хуманистичких наука.
			4. Академија интегрише функције свих организационих јединица и стручних служби у свом саставу и има својство правног лица са свим правима и обавезама у правном промету и према трећим лицима.
			Академија има високошколске јединицу изван седишта без статуса правног лица у: 
			1) Прокупљу;
			2) Бујановцу;
			3) Рековцу.
			5. Академија има орган управљања – савет, орган пословођења – председника, стручне органе и студентски парламент.
			Утврђивање органа, поступак избора и разрешења, број чланова колективних органа, надлежност и друга питања у вези са органима Академије, уређују се статутом Академије, у складу са законом.
			6. Средства за обављање делатности Академије обезбеђују се из буџета Републике Србије и других извора финансирања, у складу са законом.
			7. Орган управљања Академије је Савет.
			До избора и конституисања Савета Академије у складу са Законом о високом образовању, статутом и општим актима Академије, његове послове обављаће Привремени савет у саставу:
			1) др Слободан Глишић, мастер инж. технологије, председник;
			2) Ана Радојевић дипл. економиста, 
			3) доц. др Дејан Д. Антић, члан; 
			4) мр Бранкица Стаменковић;
			5) Ивица Станимировић, дипл. инж. 
			Именовањем Привременог савета престаје мандат органима управљања ВШЛ, ВШП, ВШГ и ВШТУЛ. 
			8. Привремени савет Академије:
			1) донеће статут Академије у року од 30 дана од дана ступања ове одлуке на снагу;
			2) донеће годишњи програм рада Академије;
			3) донеће опште акте неопходне за обављање делатности и функционисање Академије, у року од 90 дана од дана ступања на снагу ове одлуке;
			4) донеће план реорганизације високошколских јединица изван седишта;
			5) спровешће анализу пословања ВШЛ, ВШП, ВШГ и ВШТУЛ;
			6) обављаће и друге послове из надлежности Савета утврђене Законом, статутом и другим општим актима.
			9. За вршиоца дужности председника Академије именује се проф. др Душан Трајковић.
			Именовањем вршиоца дужности председника Академије престаје мандат органима пословођења ВШЛ, ВШП, ВШГ и ВШТУЛ. 
			Вршилац дужности председника Академије обављаће послове органа пословођења ВШЛ, ВШП, ВШГ и ВШТУЛ до уписа Академије у судски регистар.
			10. Вршилац дужности председника подноси захтев за издавање дозволе за рад у року од 60 дана од дана доношења статута Академије.
			11. Савет, председник и стручни органи Академије и студентски парламент биће изабрани, односно именовани, у складу са Законом о високом образовању, статутом и општим актима Академије, у року од шест месеци од дана доношења статута.
			Именовањем стручних органа и студентског парламента Академије у складу са Законом, статутом и општим актима Академије, престаје мандат стручним органима и студентским парламентима ВШЛ, ВШП, ВШГ и ВШТУЛ.
			12. Студенти ВШЛ, ВШП, ВШГ и ВШТУЛ уписани на студијске програме закључно са школском 2018/2019. годином настављају студије на уписаним студијским програмима према започетом наставном плану и програму, условима и правилима студија, у складу са законом.
			13. До добијања дозволе за рад и уписа Академије у судски регистар, ВШЛ, ВШП, ВШГ и ВШТУЛ и њихове јединце изван седишта настављају извођење акредитованих студијских програма, у складу са важећом дозволом за рад.
			14. До добијања дозволе за рад и уписа Академије у судски регистар, јавне исправе ће се издавати и оверавати сувим жигом ВШЛ, ВШП, ВШГ и ВШТУЛ, а потписиваће их вршилац дужности председника Академије.
			15. Даном уписа у судски регистар, Академија преузима запослене, имовину, права и обавезе, матичне књиге студената и све друге евиденције ВШЛ, ВШП, ВШГ и ВШТУЛ.
			16. Ова одлука ступа на снагу осмог дана од дана објављивања у „Службеном гласнику Републике Србијеˮ.
			05 број 022-5272/2019
			У Београду, 30. маја 2019. године
			Влада
			Председник,
			Ана Брнабић, с.р.
	

