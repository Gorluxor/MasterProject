



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ
ВУКАШИНА МИЛОШЕВИЋА У КУЧАЈНИ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа Вукашина Милошевића у Кучајни утврђује се за
споменик културе.

Тачка 2.

Кућа Вукашина Милошевића у Кучајни (у даљем тексту:
споменик културе) налази се на територији општине Кучево, у Кучајни, у
приватној својини, на катастарској парцели број 1694 К.О. Кучајна.

Претпоставља се да је овај споменик културе саграђен
око 1830. године. Кућа је дводелна са подужним тремом испуштеним испред собе у
диванхану испод које је улаз у подрум. Зидана је на каменим темељима у
бондручној конструкцији испуњеној чатмом. Кров је сложен и покривен ћерамидом.
Боља занатска израда и једноставан просторно структурни склоп чини кућу
Милошевића занимљивим примером народног градитељства који представља рану фазу
у развоју куће моравског типа.

Тачка 3.

Заштићена околина споменика културе обухвата
катастарску парцелу број 1694 К.О. Кучајна, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање конструктивностатичког
система, кровног покривача, свих фасада, ентеријера и исправности инсталација у
споменику културе;

3) забрана радова који могу угрозити статичку
безбедност споменика културе;

4) коришћење у стамбене сврхе;

5) реновирање електро инсталација;

6) забрана складиштења веће количине запаљивог
материјала (дрво, угаљ, слама и сл.), осим у мањим количинама у посебно
осигураној просторији;

7) инсталирање противпожарних апарата.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) изградња инфраструктуре дозвољена је само уз
претходно обезбеђење археолошких истраживања и адекватне презентације налаза;

4) забрана складиштења материјала и стварања депонија;

5) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-7

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









