


	
	Zakon


	
	На основу члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10),
	Републичка агенција за просторно планирање доноси
	
	ОДЛУКУ
	о изради Стратешке процене утицаја Просторног плана подручја посебне намене археолошког налазишта Виминацијум
	
	"Службени гласник РС", број 27 од 6. априла 
	2012.
	
	1. Приступа се изради Стратешке процене утицаја Просторног плана подручја посебне намене археолошког налазишта Виминациjум на животну средину (у даљем тексту: Стратешка процена).
	2. Разлози за израду Стратешке процене дефинисани су на основу територијалног обухвата и могућих утицаја Просторног плана подручја посебне намене археолошког налазишта Виминациjум (у даљем тексту: Просторни план) на животну средину, на следећи начин: 
	
	– значај Просторног плана на заштиту животне средине и одрживи развој произилази из потребе да се заштити животна средина, природне вредности и обезбеди одрживи развој на подручју Просторног плана; 
	
	– потребе да се у планирању просторног развоја подручја Просторног плана сагледају стратешка питања заштите животне средине и обезбеди њихово решавање на одговарајући начин;
	– чињенице да Просторни план представља оквир за припрему и реализацију општинских просторних планова, развојних пројеката, програма и инвестиционих одлука.
	3. Стратешка процена се ради за подручје Просторног плана које обухвата делове територија града Пожаревца и то: на подручју градске општине Костолац цела катастарска општина Костолац село; на подручју градске општине Пожаревац цела катастарска општина Дрмно. 
	
	Граница Планског подручја је непрекинута изломљена линија дефинисана од почетне тачке на тромеђи КО Брадарац, КО Дрмно и КО Кленовник, по спољњој граници обухваћених катастарских општина до тачке на граници територије града Пожаревца са координатама у државном координатном систему 7 517 222 / 4 959 768 у којој мења правац према југу до тачке Т4 и даље по линији разграничења заштићене околине археолошког налазишта Виминацијум и ПК „Дрмно”, између тачака Т4 и Т1; линија разграничења заштићене околине археолошког локалитета Виминацијум и ПК „Дрмно” успостављена је и дефинисана пописом катастарских парцела и координатама преломних тачака у државном координатном систему, у складу са Одлуком о утврђивању локалитета Виминациум у атару села Стари Костолац за археолошко налазиште („Службени гласник РС”, број 102/09); од тачке Т1 до почетне тачке, граница је по линији разграничења површина заузетих рударским радовима на површинском копу „Дрмно” и насеља Дрмно.
	Површина Планског подручја је око 2.180 ha.
	У обухвату Просторног плана, поред археолошког налазишта Виминациjум налазе се: заштићена околина археолошког налазишта, утврђена наведеном одлуком, насеља Село Костолац и Дрмно, комплекс ТЕ „Костолац Б” са технолошком инфраструктуром, доњи ток реке Млаве, будућа зона туристичких активности према десној обали Дунава и део акваторије Дунава са адом Жилова. 
	
	Подручје Просторног плана дато је на графичком приказу, који је одштампан уз ову одлуку и чини њен саставни део.
	Просторни план ће садржати правила изградње и правила уређења, односно, регулационо решење за локалитет Виминациjум, чије су границе одређене Одлуком о утврђивању локалитета Виминациум у атару села Стари Костолац за археолошко налазиште („Службени гласник РС”, број 102/09), на подручју КО Костолац село, површине око 355 ha.
	4. Израда Стратешке процене је заснована на студијско - аналитичкој документацији из области просторног планирања, заштите животне средине, заштите природе и другој релевантној документацији.
	5. Стратешком проценом биће разматрана питања заштите ваздуха, вода, земљишта, микро климе, живог света, природе и природних добара, као и друга питања за која се у току израде утврди да захтевају одговарајућу обраду.
	Стратешком проценом неће бити разматрана питања везана за глобалне климатске промене, јер на подручју Просторног плана нема загађивача који емитују загађујуће материје које изазивају промене климе.
	6. Извештај о стратешкој процени, као документ којим се приказује поступак израде Стратешке процене, резултати до којих се дошло и начин интегрисања у поступак припреме Просторног плана, садржи:
	– Полазне основе Стратешке процене: обухват, предмет и циљеви Просторног плана, захтеви заштите животне средине из релевантних планских и других докумената
	– Опште и посебне циљеве Стратешке процене и индикаторе
	– Процену могућих утицаја на животну средину: приказ стања животне средине на подручју Просторног плана; варијанте развоја планског подручја, укључујући сценарио нултог развоја и варијанте развоја и заштите планског подручја повољне са аспекта заштите животне средине; процену утицаја варијантних решења на животну средину, опис мера за спречавање и ограничавање негативних и увећање позитивних утицаја на животну средину, поређење варијантних решења и приказ разлога за избор најповољнијег; процену утицаја планских решења на животну средину, опис мера за спречавање и ограничавање негативних и увећање позитивних утицаја на животну средину; начин на који су при процени узети у обзир елементи животне средине и карактеристике утицаја
	– Смернице за израду стратешких процена на нижим хијерархијским нивоима
	– Програм праћења стања животне средине у току спровођења Просторног плана
	– Приказ коришћене методологије
	– Приказ начина одлучивања, опис разлога одлучујућих за избор Просторног плана са аспекта разматраних варијантних решења и приказ начина на који су питања животне средине укључена у Просторни план
	– Учешће заинтересованих страна у поступку израде и разматрања Извештаја о стратешкој процени
	– Извод из Стратешке процене (закључак – нетехнички резиме).
	7. Носилац израде Стратешке процене је Републичка агенција за просторно планирање.
	8. Министарства, посебне организације, јавна предузећа и установе надлежне за послове заштите природе; пољопривреде, шумарства и водопривреде; саобраћаја, телекомуникација; енергетике; економије и регионалног развоја; туризма; заштите животне средине и просторног планирања; заштите споменика културе, као и други заинтересовани органи и организације, доставиће у року од 30 дана од дана ступања на снагу ове одлуке све расположиве податке, услове и документацију од значаја за израду Стратешке процене из делокруга свог рада носиоцу израде Стратешке процене. 
	
	9. Рок за израду Стратешке процене је шест месеци од дана ступања на снагу Одлуке о изради Просторног плана.
	Стручни тим за израду Стратешке процене биће састављен од стручњака одговарајућег профила.
	Стратешка процена ће се вршити у складу са европским и међународним принципима теорије и добре праксе у изради стратешке процене утицаја на животну средину за исту врсту планских докумената.
	10. Средства за израду Стратешке процене обезбеђена су Финансијским планом Републичке агенције за просторно планирање за 2012. годину.
	11. Учешће јавности у разматрању Извештаја о стратешкој процени обезбеђује се у оквиру јавног увида о Нацрту Просторног плана, у трајању од 30 дана, у згради скупштине града Пожаревца.
	12. Одлука о изради Стратешке процене је саставни део Одлуке о изради Просторног плана.
	13. Ова одлука ступа на снагу осмог дана од дана објављивања у „Службеном гласнику Републике Србије”.
	
	Број 350-93-06/2012-01
	У Београду, 22. марта 2012. године
	
	Републичка агенција за просторно планирање
	Директор,
	проф. др 
	Борислав Стојков, с.р.

