





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси 

ОДЛУКУ

О УТВРЂИВАЊУ ПАЛАТЕ МИНИСТАРСТВА
ФИНАНСИЈА КРАЉЕВИНЕ ЈУГОСЛАВИЈЕ У БЕОГРАДУ ЗА СПОМЕНИК КУЛТУРЕ

„Службени гласник
РС”, број 32 од 7.06.2001.







Тачка 1. 

Палата
Министарства финансија Краљевине Југославије у Београду утврђује се за споменик
културе.

Тачка 2. 

Палата
Министарства финансија Краљевине Југославије у Београду (у даљем тексту: споменик
културе) налази се на територији града Београда, општина Савски венац, Улица кнеза
Милоша број 22, у друштвеној својини, на катастарској парцели број 808/4, КО Савски
венац.

Споменик
културе је подигнут у периоду од 1926. до 1928. године, према пројекту руског архитекте
Николе Краснова, као репрезентативна палата за смештај Министарства финансија Краљевине
Југославије. Доградњом изведеном 1938. године, по плановима истог архитекте, објекат
је добио на висини и допринео бољој усклађености волумена са палатом Министарства
шума и руда, на супротном углу Немањине улице, и целом амбијенту министарстава на
раскрсници улица Кнеза Милоша и Немањине. Архитектонски је обликован у духу академизма
XX века, са обиљем декоративних, класичних елемената и великим бројем слободних
фигура које симболишу делатности институције. Нарочито је истакнут угаони део грађевине
чији је вертикализам наглашен куполом са бронзаном скулптуром, персонификацијом
Југославије, радом вајара Ђорђа Јовановића, који је израдио и статуе Плодности са
рогом изобиља, Занатства, Индустрије са точком и Меркура. Данас је у згради смештена
Влада Републике Србије.

Споменик
културе представља антологијско дело београдске међуратне академске архитектуре
и најзначајније ауторско остварење архитекте Николе Краснова. 

Тачка 3. 

Заштићена
околина споменика културе обухвата катастарску парцелу број 808/4, КО Савски венац,
у друштвеној својини и део простора наспрам катастарске парцеле број 808/4, КО Савски
венац до осе улица Кнеза Милоша и Немањине, у државној својини.

Тачка 4. 

Утврђују
се следеће мере заштите споменика културе:

1)
очување изгледа спољашње архитектуре и ентеријера, хоризонталног и вертикалног габарита,
конструктивних и декоративних елемената архитектуре, оригиналних материјала и функционалних
карактеристика ; 

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе;

4)
забрана доградње, преградње и надградње споменика културе;

5)
инсталирање громобранских уређаја и уређаја за заштиту од пожара;

6)
задржавање намене споменика културе. 

Тачка 5. 

Утврђују
се следеће мере заштите заштићене околине споменика културе:

1)
забрана градње или постављања објеката трајног или привременог карактера, који својом
наменом, габаритом, волуменом и обликом могу угрозити или деградирати споменик културе
и његову заштићену околину;

2)
забрана градње објеката који нису у функцији споменика културе;

3)
урбанистичко, комунално и хортикултурно одржавање и коришћење уличног и парковског
простора око споменика културе као јавног простора. 

Тачка 6. 

Ову одлуку објавити у
„Службеном гласнику Републике Србије”.





05
број 633-1768/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



