





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању цркве Св.
арханђела Михаила и Гаврила у Грабову за споменик културе

„Службени гласник
РС”, број 108 од
06.
децембра 2005.







1. Црква Св. арханђела
Михаила и Гаврила у Грабову, са покретним стварима у њој које су од посебног културног
и историјског значаја, утврђује се за споменик културе.

2. Црква Св. арханђела
Михаила и Гаврила у Грабову, са покретним стварима у њој које су од посебног културног
и историјског значаја (у даљем тексту: споменик културе), налази се на територији
општине Беочин, у Грабову, Улица Маршала Тита број 8, у приватној својини, на катастарској
парцели број 486, КО Грабово. 

Споменик културе, саграђен
у другој половини 18. века, обновљен је и дозидан према пројекту Франца Менцека
1838. године. Конципиран је као једнобродна грађевина са основом у облику уписаног
крста, правоугаоним бочним певницама, полукружном олтарском апсидом, ширине наоса
и звоником квадратне основе, ужом од ширине брода. Засведен је полуобличастим сводом.
Фасаде су оживљене са шест лучно завршених прозора и два портала, на западној и
на јужној страни. Висина им је наглашена пиластрима који се завршавају једноставним
капителима у висини прозорских отвора, а испод кровног венца. Кров је покривен бибер
црепом, а зидне површине су омалтерисане и окречене. Западна страна унутрашњег простора
је обогаћена хором. Иконостас је резао Сава Љубинковић 1840. године, а иконе је
сликао Павле Чортановић 1857. године, који је и аутор зидних слика у олтару и на
своду наоса. Архијерејски трон је рад непознатог мајстора друге половине 19. века.
Звоник је грађен истовремено када и црква. У приземљу је отворен лучним пролазима
према порти. Има три етаже и завршен је једноставним четворосливним кровиштем, покривеним
бибер црепом.

Споменик културе представља
веома успело остварење класицистичке уметности сакралног карактера. 

3. Заштићена околина
споменика културе обухвата следеће катастарске парцеле: бр. 486 и 487, КО Грабово,
у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) ручни ископ и одношење
вишка насуте земље око споменика културе са планирањем подлоге за тампон шљунка
испод тротоара;

4) израда новог тротоара
и ригола од опеке на подлози од набијеног бетона око споменика културе.

5. Утврђују се следеће
мере заштите заштићене околине споменика културе:

1) обнова зидне ограде
порте.

6. Списак покретних добара
од посебног културног и историјског значаја која се налазе у цркви Св. арханђела
Михаила и Гаврила у Грабову чини саставни део ове одлуке и чува се у цркви Св. арханђела
Михаила и Гаврила у Грабову. 

7. Ову одлуку објавити
у „Службеном гласнику Републике Србије”.





05
број 633-7568/2005

У
Београду, 1. децембра 2005. године

Влада


Потпредседник,

Мирољуб
Лабус, с.р.



