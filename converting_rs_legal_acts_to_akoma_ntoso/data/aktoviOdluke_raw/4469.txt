


	
	Zakon


	
			На основу члана 51. став 2. и члана 54. став 2. Закона о високом образовању („Службени гласник РСˮ, бр. 88/17, 27/18 – др. закон и 73/18) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о спајању уз припајање Високе школе техничких струковних студија Чачак Факултету техничких наука Универзитета у Крагујевцу
			"Службени гласник РС", број 71 од 4. октобра 2019.
			1. Овом одлуком врши се статусна промена – спајање уз припајање Високе школе техничких струковних студија Чачак, са седиштем у Чачку, Светог Саве 65, Факултету техничких наука Универзитета у Крагујевцу, са седиштем у Чачку, Светог Саве 65.
			2. Факултет техничких наука Универзитета у Крагујевцу преузима имовину, права и обавезе Високе школе техничких струковних студија Чачак, са билансним стањем на дан 1. септембра 2019. године.
			3. Факултет техничких наука Универзитета у Крагујевцу преузима запослене на Високој школи техничких струковних студија Чачак као и матичне књиге студената, архиву и другу евиденцију Високе школе техничких струковних студија Чачак.
			4. Висока школа техничких струковних студија Чачак престаје са радом даном брисања из регистра код надлежног суда.
			5. Факултет техничких наука Универзитета у Крагујевцу ускладиће статут и друге опште акте, као и организацију и рад, са овом одлуком у року од 60 дана од дана ступања на снагу ове одлуке.
			6. Студенти Високе школе техничких струковних студија Чачак уписани на студијске програме закључно са школском 2019/2020. годином настављају студије на Факултету техничких наука Универзитета у Крагујевцу по започетом наставном плану и програму, условима и правилима студија, у складу са законом.
			7. До добијања решења о измени дозволе за рад Факултета техничких наука Универзитета у Крагујевцу, Висока школа техничких струковних студија Чачак наставља извођење акредитованих студијских програма, у складу са важећом дозволом за рад.
			8. Ова одлука ступа на снагу осмог дана од дана објављивања у „Службеном гласнику Републике Србијеˮ.
			05 број 022-9790/2019
			У Београду, 3. октобра 2019. године
			Влада
			Председник,
			Ана Брнабић, с.р.
	

