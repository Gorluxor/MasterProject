

На основу члана 15. став 1. Закона о Народној банци Србије („Службени гласник РС”, бр. 72/2003, 55/2004 и 44/2010) и на основу члана 54. став 3. и члана 55. став 5, а у вези с чланом 53. Закона о добровољним пензијским фондовима и пензијским плановима („Службени гласник РС”, број 85/2005),

Извршни oдбор Народне банке Србије доноси



ОДЛУКУ

о спровођењу одредаба Закона о добровољним пензијским фондовима и пензијским плановима 
које се односе на престанак друштва за управљање добровољним пензијским фондом

"Службени гласник РС", број 75 од 20. октобра 2010. 




1. Овом одлуком прописују се ближи услови под којима и начин на који Народна банка Србије спроводи одредбе Закона о добровољним пензијским фондовима и пензијским плановима (у даљем тексту: Закон) које се односе на престанак друштва за управљање добровољним пензијским фондом (у даљем тексту: друштво), и то кад надлежни орган друштва донесе одлуку о престанку рада друштва, услови за избор најповољније понуде друштва, као и поступак распуштања добровољног пензијског фонда (у даљем тексту: фонд).


2. Друштво чији је надлежни орган донео одлуку о престанку рада тог друштва дужно је да ову одлуку наредног дана достави Народној банци Србије и да о тој одлуци обавести кастоди банку с којом има закључен уговор о обављању кастоди услуга.

Уз одлуку из става 1. ове тачке, друштво из тог става прилаже доказе да располаже имовином чија је вредност довољна да се из ње намире потраживања свих поверилаца, као и друге доказе на основу којих се може проценити да престанком рада овог друштва чланови фонда неће бити оштећени.


3. Ако Народна банка Србије, после пријема одлуке и доказа из тачке 2. ове одлуке, оцени да престанком рада друштва из те тачке чланови фонда неће бити оштећени, обавештава кастоди банку да може обављати послове у вези са управљањем фондом. Ако оцени да ће чланови фонда бити оштећени, Народна банка Србије према том друштву предузима мере предвиђене законом.

Кастоди банка, после добијања обавештења из става 1. ове тачке, а до избора новог друштва, наплаћује члановима фонда накнаде у висини накнада наплаћиваних до доношења решења из тог става и врши расподелу уплата на индивидуалне рачуне и преносе рачуна и исплате, у складу с прописима. 

Друштво из тачке 2. ове одлуке дужно је да кастоди банци, односно друштву које преузима управљање његовим фондом, односно припаја његов фонд обезбеди приступ документацији о том фонду.


4. После пријема одлуке из тачке 2. став 1. ове одлуке, Народна банка Србије упућује јавни позив другим друштвима да, у року од 15 дана од дана објављивања тог позива, поднесу понуду за управљање фондом друштва из те тачке, односно за припајање тог фонда.


5. Друштво које Народној банци Србије поднесе понуду за управљање фондом друштва из тачке 2. ове одлуке, односно за припајање тог фонда – уз ту понуду доставља: 

1) писмо о својим намерама, које укључује и активности у вези с фондом којим ће управљати, односно који ће припојити; 

2) план свог пословања, који укључује и план пословања фонда за који је поднело понуду; 

3) пословно име кастоди банке с којом ће закључити уговор о обављању кастоди услуга за фонд којим ће управљати;

4) списак лица која ће обављати послове портфолио менаџера фонда којим ће управљати;

5) инвестициону политику фонда којим ће управљати;

6) накнаде које ће наплаћивати члановима фонда којим ће управљати, с назначеним роком у коме се те накнаде неће повећавати;

7) другу документацију којом се уређују међусобни односи друштва и чланова фонда којим ће управљати.

Народна банка Србије може од друштва које подноси понуду из става 1. ове тачке тражити и другу документацију важну за одлучивање о тој понуди. 


6. Народна банка Србије врши избор најповољније понуде из тачке 5. ове одлуке:

– на основу стратегије пословања, односно циљева и смерница друштва и његових оснивача, њихове профитне, финансијске и оперативне стабилности, тенденција у њиховом пословању, односно финансијском стању, као и могућности обезбеђења додатног капитала; 

– на основу пословне репутације друштва и његових оснивача, њиховог целокупног дотадашњег пословања и управљања фондовима, способности друштва да управља ризицима, његове кадровске, организационе и техничке оспособљености, као и на основу тога да ли ће се њиховим деловањем дугорочно позитивно утицати на пословање фонда и других података;

– на основу висине предложених накнада које ће друштво наплаћивати;

– на основу висине остварених приноса у управљању другим фондовима у односу на преузети ризик и друге пословне резултате;

– на основу дужине пословања друштва;

– на основу тога да ли су против друштва које је поднело ову понуду предузимане мере надзора у складу са Законом, броја неправилности утврђених у његовом пословању и њихове међусобне повезаности, трајања, учесталости и тежине, као и на основу спремности његовог руководства да отклони те неправилности;

– на основу последица које преузимање, односно припајање фонда може изазвати на тржишту;

– на основу тога да ли ће преузимањем, односно припајањем фонда бити адекватно заштићени интереси њихових чланова.


7. Народна банка Србије, на основу документације из тачке 5. ове одлуке и критеријума из тачке 6. те одлуке, доноси решење о избору најповољније понуде друштва – у року од 30 дана од дана истека рока из тачке 4. ове одлуке и о томе обавештава сва друштва која су доставила понуду.


8. После доношења решења из тачке 7. ове одлуке, Народна банка Србије доноси решење о давању друштву чија је понуда изабрана као најповољнија дозволе за управљање фондом, односно за припајање фонда и решење о одузимању дозволе за рад друштву из тачке 2. те одлуке.

Даном доношења решења о давању друштву чија је понуда изабрана као најповољнија дозволе за управљање фондом, односно за припајање фонда – право управљања фондом друштва из тачке 2. ове одлуке преноси се на ново друштво, које постаје уговорна страна у уговорима о чланству у фонду, односно уговорима о пензијском плану којима управља, и то друштво преузима сва права и обавезе из ових уговора.


9. Друштво које је добило дозволу за управљање фондом, односно за припајање фонда дужно је да, у року од осам дана од дана пријема решења о тој дозволи, свим члановима овог фонда достави обавештење о њиховом праву да, ако не желе да буду чланови фонда којим управља то друштво, свој рачун пренесу у фонд којим управља друго друштво – у року од 60 дана од дана пријема тог обавештења, при чему трошкове овог преноса сноси друштво које преузима, односно припаја фонд.

Уз обавештење из става 1. ове тачке, друштво свим члановима фонда и организаторима пензијских планова доставља уговор о чланству у фонду, односно о пензијском плану.


10. Након што је донето решење о давању дозволе за припајање фонда, друштво коме се припаја фонд дужно је да одмах, а најкасније у року од три дана од дана пријема овог решења, Народну банку Србије обавести о дану припајања фонда, с тим да тај дан не може бити у року дужем од 15 дана од дана пријема овог решења.

На припајање фондова из ове одлуке сходно се примењују одредбе одлуке Народне банке Србије којом се уређују начин и услови припајања добровољних пензијских фондова.


11. Ако на јавни позив из тачке 4. ове одлуке ниједно друштво не поднесе понуду – Народна банка Србије доставља кастоди банци овлашћење да уновчи имовину фонда и рачуне чланова фонда пренесе у друге фондове, о чему истовремено обавештава и чланове фонда друштва из тачке 2. ове одлуке.

Обавештење из става 1. ове тачке Народна банка Србије објављује у најмање једном дневном листу који се дистрибуира на целој територији Републике Србије.


12. Кастоди банка, у року од шест месеци од дана пријема овлашћења из тачке 11. став 1. ове одлуке, уновчава имовину фонда у најбољем интересу његових чланова.

Кастоди банка је дужна Народној банци Србије једном месечно подноси извештај о уновчавању имовине и преносу рачуна фонда.

Кастоди банка има приступ документацији фонда који се распушта у року из става 1. ове тачке.


13. У року од 30 дана од дана достављања обавештења из тачке 11. став 1. ове одлуке, чланови фонда бирају други фонд и обавештавају кастоди банку о свом избору.

Рачуне чланова фонда који у року из става 1. ове тачке не обавесте кастоди банку о свом избору – кастоди банка преноси у постојеће фондове, сразмерно њиховом учешћу на тржишту, мерено нето имовином тих фондова, узимајући у обзир старост чланова, висину акумулираних средстава и активност уплата.

Трошкове кастоди банке у вези са уновчавањем имовине и преносом рачуна чланова фонда надокнађује друштво из тачке 2. ове одлуке, а ако то није могуће, ови трошкови се надокнађују из имовине фонда – у износу на који Народна банка Србије да претходну сагласност.


14. Одредбе ове одлуке које се односе на избор најповољније понуде и поступак распуштања фонда сходно се примењују и на друге случајеве кад друштво престаје да управља фондом.


15. Ова одлука ступа на снагу даном објављивања у „Службеном гласнику РС”.



ИО НБС број 6

У Београду, 14. октобра 2010. године

Председавајући 

Извршног одбора Народне банке Србије

гувернер

Народне банке Србије, 

др Дејан Шошкић, с.р.

