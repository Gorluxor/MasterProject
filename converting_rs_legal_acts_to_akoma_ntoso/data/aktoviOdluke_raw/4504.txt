







На основу члана 14. став 1. и члана 18. став 2. Закона о
универзитету („Службени гласник РС”, број 20/98) и члана 27. став 2. Закона о јавним
службама („Службени гласник РС”, бр. 42/91 и 71/94),

Влада Републике Србије доноси





ОДЛУКУ
	о оснивању Филозофског факултета у 
	Косовској Митровици и о укидању Филозофског факултета у Приштини и 
	Филолошког факултета у Приштини

"Службени
гласник РС", број 60 од 19.
октобра 2001.





Члан 1.

Оснива се Филозофски факултет са седиштем у Косовској Митровици.

Факултет из става 1. овог члана у саставу је Универзитета
у Приштини.



Члан 2.

Филозофски факултет у Косовској Митровици (у даљем тексту:
Факултет) обављаће образовну и научну делатност у седишту и наставном одељењу у
Грачаници, у складу са законом и статутом Факултета.



Члан 3.

Факултет почиње са радом 1. октобра 2001. године.

Средства за почетак рада и обављање делатности Факултета
обезбеђују се у складу са законом.



Члан 4.

До конституисања управног одбора Факултета Влада Републике
Србије (у даљем тексту: Влада) ће образовати привремени управни одбор који има девет
чланова.



Члан 5.

Привремени управни одбор:

1) донеће статут Факултета;

2) донеће годишњи програм рада Факултета;

3) обављаће друге послове у надлежности управног одбора,
утврђене законом.



Члан 6.

До именовања декана Факултета Влада ће именовати лице које
ће обављати послове и вршити овлашћења декана у складу са законом.



Члан 7.

Факултет ће донети опште акте у року од 30 дана од дана
доношења статута.



Члан 8.

Укидају се следећи факултети у саставу Универзитета у Приштини:

1) Филозофски факултет из Приштине са привременим седиштем
у Блацу, и

2) Филолошки факултет из Приштине са привременим седиштем
у Врању.



Члан 9.

Факултети из члана 8. ове одлуке престају са радом 30. септембра
2001. године.



Члан 10.

Студенти уписани на факултете из члана 8. ове одлуке настављају
студије на Филозофском факултету у Косовској Митровици, по наставним плановима и
програмима по којима су започели студије, у складу са законом.



Члан 11.

Даном почетка рада Филозофски факултет у Косовској Митровици
преузеће све запослене на факултетима из члана 8. ове одлуке.



Члан 12.

Имовину факултета из члана 8. ове одлуке преузеће на коришћење
Филозофски факултет у Косовској Митровици.

Факултети из члана 8. ове одлуке сачиниће завршне рачуне
са стањем на дан 30. септембра 2001. године.

Комисија коју образује Влада извршиће попис имовине факултета
из члана 8. ове одлуке.



Члан 13.

Ова
одлука ступа на снагу осмог дана од дана објављивања у „Службеном гласнику Републике
Србије”.







05 број 612-10524/2001

У Београду, 11. октобра
2001. године


Влада Републике Србије

Потпредседник,


Јожеф Каса, с.р. 



