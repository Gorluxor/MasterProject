





На
основу члана 47. став 1. Закона о културним добрима („Службени гласник РС”, број
71/94), 

Влада
доноси 

ОДЛУКУ

о утврђивању Цркве Св. Димитрија у селу 

Лесковцу за споменик културе

„Службени гласник
РС”, број 115 од
27. децембра 2005.





1. Црква Св. Димитрија
у селу Лесковцу, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Димитрија
у селу Лесковцу, са покретним стварима у њој које су од посебног културног и историјског
значаја (у даљем тексту: споменик културе), налази се на територији града Београда,
општина Лазаревац, село Лесковац, у приватној својини, на катастарској парцели број
1586, КО Лесковац.

Споменик културе подигнут
је 1892. године по пројекту из 1884. године архитекте Светозара Ивачковића. Саграђен
је у српско-византијском стилу, насталом средином 19. века као израз нових стремљења
српског грађанског друштва које је следило друге европске средине у тежњи за афирмацијом
националних вредности у култури. Конципиран је као грађевина централног типа са
основом у облику слободног крста са пространом апсидом, унутра полукружном, споља
тространом, на источном делу и мањом припратом са хором изнад, на западној страни.
Изведен је од камена и опеке у кречном малтеру. Посебна пажња посвећена је обради
фасада, на којима је примењено наизменично полихромно ређање појасева по узору на
српске средњовековне споменике. Западни портал, обрађен у камену, издвојен је из
масе западне фасаде у виду трема са два камена стуба. Велика камена розета украшава
зидно платно изнад њега. Лучно засведени прозори на бочним фасадама обрађени су
у камену и украшени стубићима са луковима. Цела грађевина оставља утисак монументалности.
Масиван иконостас обрађен је у духу еклектицизма са преовлађујућим барокним мотивима.
Иконе, рађене техником уља на платну, насликао је 1893. године Живко Југовић, који
је аутор и знатног броја целивајућих икона. Горњи делови храма су осликани: у апсидалној
конхи је Исус Христос, у куполи Бог Саваот са Исусом на крилу, а на пандатифима
јеванђелисти Св. Лука, Св. Марко, Св. Јован и Св. Матија. У наосу цркве са северне
и јужне стране уграђене су две спомен плоче изгинулим парохијанима у ослободилачким
ратовима 1912-1919. године.

Западно од цркве налази
се парохијски дом, који заједно са двоспратном звонаром и црквом чини јединствену
архитектонску целину. 

У порти се налази гробница-костурница
српских ратника палих 1914-1918. године.

Споменик културе је својеврсно
сведочанство културно-историјских прилика у Србији с краја 19. века које поседује
значајну архитектонску вредност и важан ауторски потпис. 

3. Заштићена околина
споменика културе обухвата катастарске парцеле бр. 1585/2 и 1586, КО Лесковац, у
приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) паљење свећа у споменику
културе дозвољава се само на месту које одреди надлежни завод за заштиту споменика
културе;

3) редовно праћење стања
и одржавање конструктивно статичког система, кровног покривача, свих фасада, ентеријера
и исправности инсталација у споменику културе;

4) реконструкција свих
инсталација и постављање и одржавање адекватне унутрашње и спољне расвете;

5) постављање громобранских
уређаја, уређаја за заштиту од пожара и сигурносних уређаја за заштиту од провала.

5. Утврђују се следеће
мере заштите заштићене околине споменика културе:

1) реконструкција и рестаурација
црквеног дома и звоника у непосредној близини цркве са враћањем оригиналних елемената
декоративне пластике на фасаде;

2) комунално и хортикултурно
опремање, уређење, одржавање и коришћење порте као јавног простора, првенствено
намењеног верницима и посетиоцима цркве. 

6. Списак покретних добара
од посебног културног и историјског значаја која се налазе у Цркви Св. Димитрија
у Лесковцу чини саставни део ове одлуке и чува се у Цркви Св. Димитрија у Лесковцу.


7. Ову одлуку објавити
у „Службеном гласнику Републике Србије”.





05
број 633-7995/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



