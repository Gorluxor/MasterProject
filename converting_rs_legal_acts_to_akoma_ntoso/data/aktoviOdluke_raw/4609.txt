





На
основу члана 47. став 1. Закона о културним добрима („Службени гласник Републике
Србије”, број 71/94),

Влада
Републике Србије доноси

ОДЛУКУ

О УТВРЂИВАЊУ СКУЛПТУРЕ
СВЕТО ТРОЈСТВО У БАЈМОКУ 

ЗА СПОМЕНИК КУЛТУРЕ

„Службени гласник
РС”, број 59 од
11. октобра 2001.





Тачка 1.

Скулптура
Свето Тројство у Бајмоку утврђује се за споменик културе.

Тачка 2.

Скулптура
Свето Тројство у Бајмоку (у даљем тексту: споменик културе), налази се на територији
општине Суботица, у Бајмоку, Трг Маршала Тита б.б., у државној својини, на катастарској
парцели број 3103/2, КО Бајмок.

Споменик
културе је јавни споменик саграђен 1878. године. Подигла га је породица Волф из
Бајмока. Налази се у центру Бајмока. До четрдесетих година овог века налазио се
испред католичке цркве Св. Петра и Павла. Серијски израђена скулптура у пешчару
изведена је у занатској радионици сакралних скулптура у Будимпешти, у стилу прелазног
барока ка класицизму. Правоугаони постамент је постављен на тростепени приступни
плато. Изведен је са касетама за текстове и у равној профилацији. Постамент носи
четири скулптуре у пешчару: Безгрешно зачеће, Св. Павла, Св. Петра и Св. Ивана Крститеља,
постављене око централног квадратног стуба, који се завршава равном профилацијом,
и носи скулптуре: Оца, Сина и Св. Духа.

Споменик
културе има културно-историјски значај. Први је јавни споменик у Бајмоку и сведочи
о ангажовању богатијих породица с краја 19. века у подизању сакралних јавних споменика.
Иако серијски занатски рад, скромних уметничких квалитета, ова групна скулптура
била је главни акценат на сеоском тргу формираном током 19. века.

Тачка 3.

Заштићена
околина споменика културе обухвата део катастарске парцеле број 3103/2 КО Бајмок,
у државној својини, 10 м у пречнику.

Тачка 4.

Утврђују
се следеће мере заштите споменика културе:

1)
очување изгледа, оригиналних материјала, хоризонаталног и вертикалног габарита,
декоративних елемената и аутентичних натписа;

2)
обезбеђење видљивости и приступа споменику културе.

Тачка 5.

Утврђују
се следеће мере заштите заштићене околине споменика културе:

1)
урбанистичко, комунално и хортикултурно опремање, уређење, одржавање и коришћење
простора испред споменика културе као јавног простора намењеног искључиво пешацима.

Тачка 6.

Ову одлуку објавити у
„Службеном гласнику Републике Србије”.







05
број 633-10457/2001-3

У
Београду, 2. октобра 2001. године

Влада
Републике Србије

Потпредседник,

Александар
Правдић, с.р.



