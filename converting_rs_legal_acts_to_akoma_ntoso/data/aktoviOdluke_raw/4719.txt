



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
ВАЗНЕСЕЊА ХРИСТОВОГ У ШТАВЉУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Вазнесења Христовог у Штављу, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Вазнесења Христовог у Штављу, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Сјеница, у Штављу, у
приватној својини – власник Српска православна црква, на катастарској парцели
број 4161 КО Штаваљ.

Споменик културе је подигнут на старијем култном месту
у периоду од 1873. до 1877. године. То је масивна грађевина издужене основе, са
троделним олтарским простором и високом, осмостраном куполом. Унутрашњост
засведена полуобличастим сводом, подељена је на три дела, што одговара
базиликалној организацији простора. Фасадне површине рашчлањене су плитким
нишама између прислоњених пиластера, изведених у камену који се као материјал
понавља и на угаоним пиластрима, порталима и високим прозорским отворима, лучно
завршеним.

Споменик културе је вредан примерак сакралне
архитектуре 20. века, настале као последица националног буђења у крајевима под
турском влашћу.

Тачка 3.

Заштићену околину споменика културе сачињава
катастарска парцела број 4161 КО Штаваљ, у приватној својини – власник Српска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) осликавање зидова споменика културе може се вршити
само на основу услова и сагласности надлежног завода за заштиту споменика
културе;

4) паљење свећа у споменику културе дозвољено је само
на месту које одреди надлежни завод за заштиту споменика културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром, габаритом
и висином угрожавају споменик културе;

2) извођење земљаних радова дозвољено је само уз
предходно обезбеђење заштитних археолошких ископавања и адекватне презентације
радова;

3) забрана ширења гробља у правцу запада – према
споменику културе;

4) забрана уништавања старих надгробних споменика;

5) комунално и хортикултурно опремање, уређење,
одржавање и коришћење простора заштићене околине.

Тачка 6.

Списак покретних добара од посебног културног и
историјског значаја која се налазе у цркви Вазнесења Христовог у Штављу чини
саставни део ове одлуке и чува се у цркви Вазнесења Христовог у Штављу.

Тачка 7.

Ову одлуку објавити у „Службеном гласнику Републике
Србије”.



05 број 633-4727/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



