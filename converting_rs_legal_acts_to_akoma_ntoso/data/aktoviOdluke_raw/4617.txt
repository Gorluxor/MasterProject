





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ КУЛТУРНОГ
ЦЕНТРА У НОВОМ КНЕЖЕВЦУ ЗА

СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда
Културног центра у Новом Кнежевцу утврђује се за споменик културе.

Тачка 2.

Зграда
Културног центра у Новом Кнежевцу (у даљем тексту: споменик културе), налази се
на територији општине Нови Кнежевац, у Новом Кнежевцу, Улица краља Петра I Карађорђевића
број 6, у државној својини, на катастарској парцели број 925, КО Нови Кнежевац.


Споменик
културе саграђен је 1910. године на имању грофа Артура Малдегхема, наслеђеном од
познате српске породице Сервијски. Посвећен је Св. Хубертусу заштитнику ловаца.
По основној концепцији припада репрезентативној архитектури летњиковаца, какви су
се градили крајем XIX и почетком XX века. Обликован у духу еклектике, грађен је
као слободностојећа, приземна грађевина окружена негованим парком са фонтаном. Правоугаоне
је основе, подужне оријентације, приближно симетричног распореда, са мансардним
узвишењем средњег дела крова. Главни улаз на предњој, подужној фасади смештен је
у централни, плитки ризалит, са извученом терасом која има ограду са балустрадом.
У кровној зони централни ризалит се завршава барокном атиком, док се на бочним фасадама,
у истом нивоу, ризалити завршавају неправилним троугаоним атикама. Отвори се лучно
завршавају и симетрично су распоређени, а фасадна декорација сведена је на канелиране
пиластре који маркирају отворе, на сецесијски мотив изведен у виду испуста са зупчастим
низом и низ дентикула у поткровљу. Бочне фасаде су решене на исти начин, док је
зачеона фасада претрпела измене. Кров је сложен, прекривен етернит плочама, некада
са акротеријима на врху. 

Својим
архитектонско-стилским особеностима, као и успелим уклапањем у парковски простор,
овај споменик културе представља вредан пример градитељског наслеђа Новог Кнежевца,
значајан за проучавање развоја резиденцијалне архитектуре у градитељској пракси
подизања велепоседничких домова на имањима у Војводини. 

Тачка 3.

Заштићена
околина споменика културе обухвата катастарску парцелу број 925, КО Нови Кнежевац,
у државној својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала и функционалних карактеристика; 

2)
ажурно праћење стања и одржавање конструктивно статичког система, кровног покривача,
свих фасада, ентеријера и исправности инсталација, у споменику културе;

3)
забрана радова који могу угрозити статичку стабилност споменика културе;

4)
постављање громобранских инсталација и апарата за гашење пожара.

Тачка 5.

Утврђују
се следеће мере заштите заштићене околине споменика културе:

1)
реконструкција парка око споменика културе. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-16

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



