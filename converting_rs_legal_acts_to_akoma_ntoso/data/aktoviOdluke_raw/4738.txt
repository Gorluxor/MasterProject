



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ТРИФУНА У КЛИЧЕВЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Трифуна у Кличевцу, са покретним стварима у
њој које су од посебног културног и историјског значаја, утврђује се за
споменик културе.

Тачка 2.

Црква Св. Трифуна у Кличевцу, са покретним стварима у
њој које су од посебног културног и историјског значаја (у даљем тексту:
споменик културе), налази се на територији општине Пожаревац, у Кличевцу, у
приватној својини – власник Српска православна црква, на катастарској парцели
број 7179 КО Кличевац.

Споменик културе, подигнут 1902. године на месту старије
црквене грађевине из 18. века, изграђен је у духу традиција моравске
средњевековне архитектуре. Правоугаоне је основе са истакнутим бочним певницама
и олтарском апсидом, споља петостраним, а изнутра полукружним. Изнад централног
дела наоса диже се пространо осмострано кубе на коцкастом постољу. Звоник
квадратног пресека, подигнут над западним делом храма, у потпуности се уклапа у
архитектонску концепцију грађевине. Зидови су од опеке и омалтерисани, а кров
је покривен поцинкованим лимом. Фасаде су рашчлањене по вертикали плитким
пиластрима и обојене полихромно. Испод кровног венца тече аркадни фриз. Главни
портал наглашавају два монолитна камена стуба кружног пресека и тимпанон у
врху. На месту старог иконостаса, рада сликара Арсенија Јакшића, постављен је
по завршетку грађевинских радова нови, изведен у класицистичком духу.

Споменик културе представља значајан пример сакралног
градитељства са почетка 20. века.

Тачка 3.

Заштићену околину споменика културе сачињава
катастарска парцела број 7179 КО Кличевац, у приватној својини – власник Српска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хори-зонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и презентације налаза.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза.

Тачка 6.

Списак покретних добара од посебног културног и
историјског значаја која се налазе у цркви Св. Трифуна у Кличевцу чини саставни
део ове одлуке и чува се у цркви Св. Трифуна у Кличевцу.

Тачка 7.

Ову одлуку објавити у „Службеном гласнику Републике
Србије”.





05 број 633-4708/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



