



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КАПЕЛЕ
НА ПРАВОСЛАВНОМ ГРОБЉУ У МАРТОНОШУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Капела на православном гробљу у Мартоношу, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Капела на православном гробљу у Мартоношу, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Кањижа, у Мартоношу,
у улици Гробљанска бб, у приватној својини, на катастарској парцели број 1132/1
КО Мартонош.

Споменик културе, посвећен Великомученику Св. Георгију,
смештен на североисточном делу православног гробља у Мартоношу, изграђен је
1896. године из Фонда Нате Шећеров, рођене Добрички. То је мања црквена
грађевина, правоугаоне основе са полукружном апсидом на истоку и ризалитним
западним прочељем изнад кога се уздиже звоник. Изведена је у стилу еклектике,
под преовлађујућим утицајем неовизантијског полихромирања фасада. Полукружно
завршене монофоре на северној, јужној и источној фасади наглашене су
наизменично постављеним жутим и црвеним опекама. На исти начин украшена су
улазна врата, угаони пиластри и подкровни венац. Линију основе звоника и
калкана истиче зубчасти низ црвене опеке. Иконе на олтарској прегради, рађене
техником уља на платну, дело су анонимног аутора.

Поред уметничких вредности, споменик културе има
несумњив историјски значај јер представља спомен на једну од најбогатијих
породица у Мартоношу, која је својим доброчинствима допринела његовом
економском и културном напретку.

Тачка 3.

Заштићену околину споменика културе сачињава
катастарска парцела број 1132/1 КО Мартонош, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) уклањање накнадно призидане надстрешнице уз западну
фасаду;

4) бетонирање заштитног тротоара око објекта;

5) враћање изворног материјала на кровне површине;

6) постављање громобранске инсталације и апарата за гашење
пожара.

Тачка 5.

Утврђују се следеће мере заштите заштићене околине
споменика културе:

1) бетонирање прилаза са приступног сеоског пута до
споменика културе;

2) уређење и одржавање зелених површина уз прилаз и око
споменика културе;

3) очување надгробних споменика који су подигнути
непосредно уз прочеље споменика културе.

Тачка 6.

Списак покретних добара од посебног културног и
историјског значаја која се налазе у капели на православном гробљу у Мартоношу
чини саставни део ове одлуке и чува се у капели на православном гробљу у
Мартоношу.

Тачка 7.

Ову одлуку објавити у „Службеном гласнику Републике
Србије”.







05 број 633-4714/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



