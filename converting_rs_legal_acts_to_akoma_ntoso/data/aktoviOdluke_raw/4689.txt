



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
ЛАПИДАРИЈУМА У ГУЧИ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Лапидаријум у Гучи утврђује се за споменик културе.

Тачка 2. 

Лапидаријум у Гучи (у даљем тексту: споменик културе)
налази се на територији општине Лучани, у Гучи, у друштвеној својини, на
катастарској парцели број 59/1, КО Гуча.

Споменик културе састоји се од угрожених надгробних
споменика ХIХ и првих деценија ХХ века, пренетих из драгачевских гробаља и
смештених у три физички и функционално повезана отворена објекта –
надстрешнице, које служе за њихову заштиту и презентацију. Надстрешнице су
грађене као једноставан конструктивни склоп дрвених стубова ослоњених на камене
стопе са јастуцима који носе дрвену кровну конструкцију покривену старом
ћерамидом, асоцирајући на собрашице. У заштитним грађевинама је презентовано
укупно тридесет и три надгробна споменика и крајпуташа, тематски разврстаних у
десетак мањих група (деца, девојке, младићи, војници, занатлије, жене, угледни
људи, и др.). По врсти камена и обликовној форми најчешћи је стуб од пешчара,
висине од 50-200цм, а има и крстообразних форми изведених у мермеру студеничког
порекла или локалног пешчара. Карактеристичан облик квадра, са заштитном
каменом капом, на широким површинама са западне и источне стране носи ликовну
представу и текстуалну поруку, а на ужим, бочним, странама се налази наставак
текста и богата декоративна орнаментика (геометријски, флорални и зооморфни
стилизовани мотиви, уз обавезан крст вариран на најразличитије начине).

Тачка 3.

Заштићена околина споменика културе обухвата следеће
катастарске парцеле: бр. 59/1, 64 и 1697, КО Гуча, у друштвеној својини.

Тачка 4.

Утврђују се следеће мере заштите споменика културе:

1) очување изгледа, оригиналних материјала,
конструктивних и декоративних елемената;

2) задржавање утврђене намене (музеј надгробних
споменика на отвореном простору);

3) редовно одржавање објеката, простора у њима и
презентованих надгробних споменика;

4) дозвољена изградња у другој фази (један до два
објекта), по истом пројекту и уз стални надзор надлежне службе заштите;

5) забрана свих активности које угрожавају споменик
културе (угоститељске услуге, спортске активности, ложење ватре, уклањање,
премештање или оштећење надгробних споменика и одлагање смећа);

6) дозвољено и пожељно укључивање овог споменика
културе у програме ђачких екскурзија, туристичких аранжмана и сличних
манифестација.

Тачка 5.

Утврђују се следеће мере заштите заштићене околине
споменика културе:

1) забрана било какве градње, изузев у функцији музеја
надгробних споменика;

2) очување и одржавање постојећег зеленила (уз поток,
поред школе и на старом гробљу), редовно кошење траве, неговање цветних
површина и украсног шибља;

3) уређење и одржавање прилазних стаза, регулисаног
потока, јавне расвете и простора за одмор посетилаца;

4) редовно одржавање парка са скулптурама наиваца
испред школе;

5) очување и одржавање старог (неактивног) гробља;

6) забрана одлагања смећа и стварања депонија;

7) очување и неговање еколошких вредности заштићене
околине.

Тачка 6.

Ову одлуку објавити у „Службеном гласнику Републике
Србије”.

05 број 633-1777/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



