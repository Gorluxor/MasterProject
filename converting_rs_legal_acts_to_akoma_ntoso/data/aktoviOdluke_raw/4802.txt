



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ
КРНАЈСКИХ У КЕЛЕБИЈИ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа Крнајских у Келебији утврђује се за споменик
културе.

Тачка 2.

Кућа Крнајских у Келебији (у даљем тексту: споменик
културе) налази се на територији општине Суботица, у Келебији, у Улици Кизура
Иштвана број 131, у приватној својини, на катастарској парцели број 28517 К.О.
Суботица.

Споменик културе је настао у ХIХ веку као троделна кућа
са тремом, грађена набојем и покривена трском. Временом на њу је, у дубини
парцеле, дограђена соба и летња кухиња у ширини трема, а потом и друге
просторије које су биле самосталне зграде. Као карактеристичан споменик
народног градитељства северне Бачке и последња изворна кућа панонског типа у
некадашњем братственичком шору фамилије Крнајски она указује на процес
формирања ушореног салаша од спонтано настале агломерације.

Тачка 3.

Заштићена околина споменика културе обухвата следеће
катастарске парцеле: бр. 28516, 28517, 28518 и 28521 К.О. Суботица, у приватној
својини; део катастарске парцеле број 31090 К.О. Суботица, у државној својини,
као и део Улице Кизура Иштвана дуж катастарских парцела бр. 28516, 28517 и
28518 К.О. Суботица, до уличне осе.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) инсталирање уређаја за заштиту од пожара.

Тачка 5.

Утврђује се следећа мера заштите заштићене околине
споменика културе:

1) забрана градње објекта који својом архитектуром,
габаритом и висином угрожавају споменик културе.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-17

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









