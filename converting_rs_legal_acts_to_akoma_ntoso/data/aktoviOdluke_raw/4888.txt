





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању Цркве Св.
Тројице у

Доњој Трешњици за споменик
културе

„Службени гласник
РС”, број 115 од
27. децембра 2005.







1. Црква Св. Тројице
у Доњој Трешњици, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Тројице
у Доњој Трешњици, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Мали
Зворник, у Доњој Трешњици, у приватној својини, на катастарској парцели број
2308, КО Доња Трешњица.

Предање каже да је постојало
старије култно место. На њему је 1852. године сазидан споменик културе о чему сведочи
натпис уклесан на јужном зиду храма. Садашња црквена грађевина има основу триконхоса
са пространом олтарском апсидом и широким и високим централним простором. Грађевина
је покривена поцинкованим лимом, али нагиб кровних равни указује да је у свом аутентичном
изгледу била покривена шиндром. По угледу на цркве брвнаре изнад припрате је подигнута
галерија. Зид који дели наос од припрате има три лучна отвора, средишњи најшири
и два бочна врло узана, од којих северни води у простор у коме су смештене дрвене
степенице за галерију. Изнад припрате је равна таваница, док је наос засведен полуобличастим
сводом. Олтарски простор је одељен од наоса нижом дрвеном иконостасном преградом
са иконама новијег датума. Оригинална преграда није сачувана тако да се не зна како
је изгледала и до које је висине досезала. Спољашњост храма је без украса с изузетком
западне фасаде која има четири плитке нише и три мања прозорска отвора. Фасаде су
омалтерисане и окречене у бело. Монотонију осталих зидних површина разбијају четири
мање монофоре и јужни портал, сви лучно засведени. 

Комбинација дрвеног крова
и зидова од тврдог материјала ову цркву сврставају у мању скупину сачуваних храмова
из 19. века који су на прелазу из цркава брвнара у богомоље сазидане од тврдог материјала.


Као пример малобројних
сачуваних цркава прелазног периода, који се од њих издваја својом основом, храм
у Доњој Трешњици је вредно дело црквене архитектуре и као такво га треба заштитити.

3. Заштићена околина
споменика културе обухвата следеће катастарске парцеле: број 2308, КО Доња Трешњица,
у приватној својини и бр. 2306/1, 2307, 2617 и 2806, КО Доња Трешњица, у државној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре, хоризонталног и вертикалног габарита, облика и нагиба крова,
свих конструктивних и декоративних елемената, оригиналних материјала и функционалних
карактеристика;

2) ажурно праћење стања
и одржавања конструктивно-статичког система, кровног покривача, свих фасада, ентеријера
и исправности инсталација у споменику културе;

3) постављање постоља
за паљење свећа изван споменика културе;

4) обезбеђење портала
савременим бравама које имају виши степен сигурности од провала;

5) забрана постављања
прикључних кутија и ормара на спољашњим површинама споменика културе.

5. Утврђују се следеће
мере заштите заштићене околине споменика културе:

1) забрана радова који
могу угрозити статичку безбедност споменика културе;

2) забрана постављања
далековода, ваздушних електро и ТТ водова и обезбеђивање њиховог вођења подземним
каналима уз враћање терена у првобитно стање;

3) забрана извођења радова
којима се врши промена облика и постојеће намене терена;

4) забрана складиштења
материјала и стварање депонија, као и просипања, одлагања и привременог или трајног
депоновања отпадних и штетних материја; 

5) изградња инфраструктуре
и извођење грађевинских радова дозвољени су само уз претходно обезбеђење заштитних
археолошких ископавања и адекватне презентације налаза.

6. Списак покретних добара
од посебног културног и историјског значаја која се налазе у Цркви Св. Тројице у
Доњој Трешњици чини саставни део ове одлуке и чува се у Цркви Св. Тројице у Доњој
Трешњици.

7. Ову одлуку објавити
у „Службеном гласнику Републике Србије”.





05
број 633-7994/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



