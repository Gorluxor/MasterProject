





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ КУЋЕ У УЛИЦИ
КЊАЗА МИЛОША БРОЈ 22 У АРАНЂЕЛОВЦУ

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Кућа у Улици књаза Милоша број 22 у Аранђеловцу, утврђује
се за споменик културе.



Тачка 2.

Кућа у Улици књаза Милоша број 22 у Аранђеловцу (у даљем
тексту: споменик културе) налази се на територији општине Аранђеловац, у Аранђеловцу,
у Улици књаза Милоша број 22, у приватној својини, на катастарској парцели број
4301/1 КО Крагујевац.

Споменик културе саграђен је двадесетих година двадесетог
века као стамбено-пословна зграда. Ова угаона кућа састоји се од сутерена (који
је делимично испод приземља), приземља и поткровља. Академски је решена у духу еклектике
са неокласицистичким декоративним елементима. Фасада је кордонским венцем подељена
на две зоне. Друга зона (приземље) садржи прозорске отворе са вишеструко профилисаном
надпрозорном гредом и са по два плитко обрађена пиластра који прозоре фланкирају
са обе стране. Мањи пиластри су стилизација дорског типа, а већи коринтског типа
(капители су друге боје). Приземље се завршава кровним венцем изнад кога је атика
богата пластичном декорацијом, са истакнутим централним делом, где се налази прозор
поткровља. Атика заклања вишеводни кров покривен бибер црепом. Зидана је од камена
(сутерен), опеке и армираног бетона. Облицима и положајем утицала је на формирање
градског амбијента Аранђеловца. Због архитектонских карактеристика и стилских вредности
од посебног је културног и историјског значаја.



Тачка 3.

Заштићена околина споменика културе обухвата следеће катастарске
парцеле: бр. 4301/1 и 4302/1 КО Аранђеловац, у државној својини, као и уличне профиле
до средине Улице књаза Милоша и Улице Душана Дугалића наспрам катастарских парцела
бр. 4301/1 и 4302/1 КО Аранђеловац. 



Тачка 4.

Утврђују се следеће мере заштите споменика културе:

1) очување аутентичног изгледа споменика културе, ентеријера,
хоризонталног и вертикалног габарита, облика и нагиба крова, свих конструктивних
и декоративних елемената, оригиналних материјала и стилских карактеристика;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана доградње и надградње;

4) забрана радова који могу угрозити статичку безбедност
споменика културе;

5) очување функције и коришћење споменика културе искључиво
као стамбено-пословног објекта за намене просветно-образовног, културног, трговинског
или административног садржаја.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) урбанистичко и комунално уређење, хортикултурно опремање
и одржавање простора заштићене околине у функцији споменика културе;

5) ажурно текуће одржавање јавне расвете и увођење посебне
расвете за споменик културе.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-13

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



