





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ СТАРЕ
БОЛНИЦЕ У СВИЛАЈНЦУ ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.







Тачка 1. 

Зграда старе болнице у Свилајнцу утврђује се за споменик
културе.



Тачка 2.

Зграда старе болнице у Свилајнцу (у даљем тексту: споменик
културе) налази се на територији општине Свилајнац, у Свилајнцу, у Улици Жикице
Јовановића б.б., у државној својини, на катастарској парцели број 1152/1 КО Свилајнац.

Споменик културе саграђен је 1906–1908. године према плановима
архитекте Светозара Јовановића старијег. У једноставном просторном распореду био
је предвиђен капацитет довољан за ондашње потребе. Кроз централни хол улазило се
у лекарске ординације повезане са болесничким собама, док су санитарни блокови смештени
уз бочне, споредне улазе. Једноставна, симетрично обрађена зграда скромних размера,
издужене правоугаоне основе, конципована је у јединствену целину са соклом, парапетним
испустом дуж целе грађевине и уједначеним ритмом једноставно профилисаних прозорских
отвора. Посебно је наглашен улазни део са вишеструко профилисаним порталом и окулусом
изнад улаза украшеним каменим испустима, као и стрми кров који се на краћим странама
завршава калканима. Овај споменик културе осим архитектонских вредности има и историјски
значај као један од првих центара развоја здравства и здравствене културе у овом
делу Србије.



Тачка 3.

Заштићена околина споменика културе обухвата део катастарске
парцеле број 1152/1 КО Свилајнац, у државној својини, оивичена у дворишном делу
спољном ивицом колских стаза око споменика културе и одговарајућим делом спољне
ивице катастарске парцеле број 1152/1 наспрам Улице Жикице Јовановића.



Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и ентеријера,
хоризонталног и вертикалног габарита, облика и нагиба крова, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана радова који могу угрозити статичку безбедност
споменика културе;

4) коришћење споменика културе искључиво за намене здравственог
или културних садржаја.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) урбанистичко и комунално уређење, хортикултурно опремање
и одржавање простора заштићене околине у функцији споменика културе.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-10

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



