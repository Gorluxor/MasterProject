



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ
РАДИВОЈЧИЋА У ЛИПЉУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Кућа Радивојчића у Липљу утврђује се за споменик
културе.

Тачка 2.

Кућа Радивојчића у Липљу (у даљем тексту: споменик
културе) налази се на територији општине Љиг, у селу Липље, у приватној
својини, на катастарским парцелама бр. 698 и 699 КО Липље.

Споменик културе је формиран око 1860. године као
троделна полубрвнара од качаре купљене за потребе задружног бачила. Преко
троделне полубрвнаре израсла је у вишеделну бондручару, деобом подељену на две
засебне стамбене целине. Неуобичајено је великог габарита (13,75 х 9,80 м),
визуелно увећаног тремом (дим. 9,50 х 6,38 м), и висине (2,90 м унутрашње
просторије) која се губи под кровном површином прекривеном ћерамидом и веома
испуштеним стрехама. Кућа Радивојчића својим просторним и обликовним решењем,
као одраз друштвених, економских и културних услова сеоске средине у време свог
настанка, представља успешан пример прилагођавања традиционалне сеоске
архитектуре савременим животним потребама и захтевима.

Тачка 3.

Заштићена околина споменика културе обухвата катастарске
парцеле бр. 698 и 699 КО Липље, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) реновирање свих инсталација, постављање и одржавање
адекватне унутрашње и спољне расвете;

6) вођење електро и ТТ водова подземно, са уграђивањем
прикључних кутија на бочним зидовима.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

4) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватну презентацију налаза;

5) обезбеђење одговарајуће расвете екстеријера куће
постављањем потребног броја светиљки;

6) редовно кошење траве и уклањање корова и вегетације
која угрожава споменика културе;

7) уређење приступа споменику културе са Ибарске
магистрале;

8) уређење дворишта према елаборату надлежног завода за
заштиту споменика културе.

Тачка 6.

Ову одлуку објавити у „Службеном гласнику Републике
Србије”.





05
број 633-1530/98-7

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



