





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ „ЧЕШКОГ
МАГАЦИНА” У НОВОМ САДУ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

„Чешки
магацин” у Новом Саду утврђује се за споменик културе.

Тачка 2.

„Чешки
магацин” у Новом Саду (у даљем тексту: споменик културе), налази се на територији
града Новог Сада, у Новом Саду, Улица Булевар деспота Стефана број 7, у друштвеној
својини, на катастарској парцели број 7333/4, КО Нови Сад II.

Споменик
културе је индустријски објекат саграђен 1921. године. Подигла га је чешка држава
за потребе складиштења пољопривредних производа који су куповани у граду и околини,
а потом Дунавом транспортовани на север. Изграђен је уз саму обалу Дунава, као објекат
правоугаоне основе, са подрумом и три етаже. Специфично обележје изгледу објекта
даје декоративни аркадни систем на фасади, у који су смештене вертикале прозора
прве и друге етаже. На јужној, главној, фасади налазе се четири монументална двокрилна
портала и покривен дрвени трем. У ентеријеру је конструкција од челика (плафони
са једанаест слободностојећих стубова у два реда) и незаклоњена дрвена конструкција
у кровном делу. На средини објекта је простор за дизалицу (теретни лифт), оивичен
гвозденим профилима и мат стаклом.

По
својим архитектонским карактеристикама овај споменик културе спада у групу највреднијих
индустријских објеката сачуваних на територији Новог Сада и има велики значај за
проучавање историје привредних објеката са територије града.

Тачка 3.

Заштићена
околина споменика културе обухвата катастарску парцелу број 7333/1, КО Нови Сад
ИИ, у друштвеној својини.

Тачка 4.

Утврђују
се следеће мере заштите споменика културе:

1)
очување изворног изгледа, спољашње архитектуре и ентеријера, хоризонталног и вертикалног
габарита, конструктивних и декоративних елемената, облика и нагиба крова и оригиналних
материјала;

2)
ажурно праћење стања, одржавање конструктивно-статичког система, кровног покривача,
свих фасада, ентеријера и исправности инсталација у споменику културе; 

3)
забрана радова који могу угрозити статичку безбедност споменика културе; 

4)
адаптирање и активирање ентеријера споменика културе за новопројектовану намену
уз максимално очување конструкције и спољашњег изгледа, по условима и конзерваторском
пројекту надлежног завода за заштиту споменика културе; 

5)
увођење нових инсталација, постављање и одржавање адекватне унутрашње и спољне расвете;


6)
инсталирање громобранске инсталације и уређаја за заштиту од пожара;

7)
обезбеђење видљивости и приступа са уличних комуникација;

8)
усклађивање постављања табли и других натписа са композицијом фасаде.

Тачка 5.

Утврђују
се следеће мере заштите заштићене околине споменика културе:

1)
урбанистичко и комунално одржавање и коришћење уличног простора око споменика културе
као јавног простора превасходно намењеног пешацима; 

2)
хортикултурно уређење и поплочавање слободних површина.

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-2

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



