



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ
ИЛИЋА У НЕПРИЧАВИ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Кућа Илића у Непричави утврђује се за споменик културе.


Тачка 2.

Кућа Илића у Непричави (у даљем тексту: споменик
културе) налази се на територији општине Лајковац, у Непричави, у приватној
својини, на катастарској парцели број 909/3 КО Непричава.

Споменик културе је једна од најстаријих сачуваних
сеоских кућа у Ваљевској Колубари. Сложеног је шестоделног плана са подрумом
испод целе основе. По функцији спада у конаке са великом оџаклијом око које су
груписане собе. Настала у првој половини ХIХ века она развијеним просторним
планом сведочи о вишем нивоу стамбене културе села овог дела Србије. 

Тачка 3.

Заштићена околина споменика културе обухвата следеће
катастарске парцеле: бр. 908/1, 908/8, 908/9, 909/1, 909/2, 909/3, 909/4, 909/5
и 909/6 КО Непричава, у приватној својини. 

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) забрана складиштења материјала и стварања депонија;

4) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних;

5) забрана промене облика терена и намене земљишта. 

Тачка 6.

Ову одлуку објавити у „Службеном гласнику Републике
Србије”.





05
број 633-1530/98-9

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



