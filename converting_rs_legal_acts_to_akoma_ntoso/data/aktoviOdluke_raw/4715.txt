



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. НИКОЛЕ У НИШУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Николе у Нишу, са покретним стварима у њој
које су од посебног културног и историјског значаја, утврђује се за споменик
културе.

Тачка 2.

Црква Св. Николе у Нишу, са покретним стварима у њој
које су од посебног културног и историјског значаја (у даљем тексту: споменик
културе), налази се на територији општине Ниш, у Нишу, у улици Николе Дражића
број 1, у приватној својини, на катастарској парцели број 4924/1 КО Ниш–Бубањ.

Споменик културе је подигнут на остацима храма за који
се претпоставља да је катедрална црква Св. Прокопија из ХI века. Почетком ХVII
века саграђена је и осликана нова црква, чији је живопис био видљив до 1860.
године. Разорена 1690. године, обновљена је 1722. године о чему сведочи натпис
изнад улаза. После победе Турака у рату са Аустријом 1737. године црква је
неколико пута претварана у џамију, што је 1799. године коначно и постала.
Названа је Фетија џамија-покорена џамија и дозидан јој је минарет. Митат паша
је 1862. године порушио цркву-џамију, да би нешто источније 1863–4. године
саградио нову џамију. По ослобођењу од Турака 1879. године, прилагођена је
потребама православне вере. Ниша михраба претворена је у певницу, док је
мимбара постала олтарска апсида. Централни простор прекривен је плитком куполом
ослоњеном на греде тавањаче. У средишту куполе пробијен је отвор и постављено
витко осмострано кубе. Унутрашњост је осветљена са лучно завршеним прозорима у
два нивоа. Изнад улаза, на северозападу, постављена је галерија ослоњена на
стубове. Иконостасна преграда из 1879. године рад је непознатих аутора. У цркви
се налази известан број икона Илије Димитријевића. Двоспратни звоник саграђен
је 1926. године.

Споменик културе заједно са остацима првобитног храма
значајно је сведочанство прошлости града Ниша, од првих векова хришћанства до
наших дана.

Тачка 3.

Заштићена околина споменика културе обухвата следеће
катастарске парцела: број 4924/1 КО Ниш–Бубањ, у приватној својини, бр. 4766/1
и 4946/3 КО Ниш–Бубањ, у друштвеној својини и број 4925 КО Ниш–Бубањ, у
мешовитој својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) уклањање капеле са старог црквишта, западно од
цркве, уз претходно обезбеђење заштитних археолошких ископавања и адекватне
презентације налаза;

4) осигурање врата савременим бравама и уградња
алармног система;

5) вођење електро и ТТ водова надземно.

Тачка 5.

Утврђују се следеће мере заштите заштићене околине
споменика културе:

1) забрана подизања објеката високе градње;

2) задржавање постојеће спратности објеката;

3) забрана градње објеката који својом архитектуром,
габаритом и висином угрожавају споменик културе;

4) задржавање намене постојећих објеката;

5) забрана постављања покретних тезги и продаје робе
која није у складу са наменом споменика културе;

6) забрана постављања надземних електро и ТТ водова.

Тачка 6.

Списак покретних добара од посебног културног и
историјског значаја који се налазе у цркви Св. Николе у Нишу чини саставни део
ове одлуке и чува се у цркви Св. Николе у Нишу.

Тачка 7.

Ову одлуку објавити у „Службеном гласнику Републике
Србије”.



05 број 633-4731/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



