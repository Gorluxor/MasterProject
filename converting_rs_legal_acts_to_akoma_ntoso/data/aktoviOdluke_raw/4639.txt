





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ВИЛЕ КЛЕФИШ
У ЈАГОДИНИ ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Вила Клефиш у Јагодини утврђује се за споменик културе.



Тачка 2.

Вила Клефиш у Јагодини (у даљем тексту: споменик културе),
налази се на територији општине Јагодина, у Јагодини, у Улици Капетана Коче број
35, у државној својини, на катастарској парцели број 2589/1 КО Јагодина.

Споменик културе саграђен је тридесетих година овог века
за потребе индустријалца Теодора Клефиша као репрезентативна породична кућа. Градили
су је италијански мајстори у духу постакадемизма са елементима неоренесансне архитектуре.
Вила има сутерен, приземље, спрат и поткровље. Слободна организација основе прати
функцију. Архитектонску композицију грађевине сложене форме чине уравнотежени асиметрични
делови чије органско јединство истиче оригиналност решења. Степеновањем кубичних
маса волумен постаје разуђен. Сви отвори су лучно завршени, а једини елемент пластике
на глатким недекорисаним фасадним површинама су снажно профилисани прозорски оквири
изведени у племенитом камену. У компоновању спратних делова главне фасаде коришћене
су балустраде као хоризонталан ликовни елемент. Смештањем степеништа у кулу кружне
основе са укошеним прозорима који прате газишта, дворишна фасада функционалношћу
просторног склопа добија посебни ликовни израз. Ентеријер је богато украшен.

Овај споменик културе као репрезентативни пример градске
архитектуре, осим архитектонских вредности поседује и историјски значај као стециште
културних, политичких и уметничких кругова који су унапредили јавни живот Јагодине
између два светска рата.



Тачка 3.

Заштићена околина споменика културе обухвата део катастарске
парцеле број 2589/1 КО Јагодина, у државној својини, који је оивичен паралелном
линијом повијеном на североистоку на раздаљини 4 м од споменика културе, на северозападу
на 6 м од најистуреније тачке полукружног испуста, на југозападу на 6 м од ивице
споменика културе, као и одговарајући део уличног профила до средине Улице Капетана
Коче наспрам катастарске парцеле број 2589/1.



Тачка 4.

Утврђују се следеће мере заштите споменика културе:

1) враћање изворног изгледа спољашње архитектуре и ентеријера;

2) очување враћеног изворног изгледа спољашње архитектуре
и ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, организације унутрашњег
простора, функционалних карактеристика и оригиналних натписа;

3) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

4) забрана преправки, доградње и надградње;

5) забрана радова који могу угрозити статичку безбедност
споменика културе;

6) коришћење споменика културе за намене административног,
просветно-образовног или културног садржаја.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) уклањање постојећих помоћних објеката 

5) забрана паркирања и заустављања моторних возила, а формирање
паркинга за потребе објекта у дворишном делу;

6) реконструкција ограде и капије према Улици Капетана Коче
према аутентичним детаљима;

7) ажурно одржавање јавне расвете уз постављање посебне
расвете за осветљавање споменика културе;

8) урбанистичко и комунално уређење, хортикултурно опремање
и одржавање простора заштићене околине у функцији споменика културе. 



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-11

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



