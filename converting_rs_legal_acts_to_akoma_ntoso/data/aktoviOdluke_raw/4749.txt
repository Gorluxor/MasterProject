



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
ПОКРОВА ПРЕСВЕТЕ БОГОРОДИЦЕ У МИОКОВЦИМА ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Покрова Пресвете Богородице у Миоковцима, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Црква Покрова Пресвете Богородице у Миоковцима, са
покретним стварима у њој које су од посебног културног и историјског значаја (у
даљем тексту: споменик културе), налази се на територији општине Чачак, у
Миоковцима, у приватној својини – власник Српска православна црква, на
катастарској парцели број 1874 КО Миоковци.

Споменик културе је подигнут 1890. године. То је
једнобродна грађевина триконхалне основе, засведена полуобличастим дрвеним
сводом. Све три апсиде су споља и изнутра полукружне. Певничке апсиде су уже од
олтарске и ниже од наоса. Скромну фасадну декорацију чине профилисани кровни
венац и масивни зидани пиластри којима су подужне зидне површине подељене на
три поља. Живопис и иконостасна преграда припадају времену обнове из 1938.
године, и без већих су уметничких вредности. Споменик културе је претрпео знатне
промене у најновијој обнови из 1991–94. године.

Споменик културе представља значајну материјалну грађу
за проучавање културних прилика чачанског краја у ХIХ веку.

Тачка 3.

Заштићена околина споменика културе обухвата следеће
катастарске парцеле: бр. 1874 и 1875 КО Миоковци, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе.

Тачка 5.

Утврђују се следеће мере заштите заштићене околине
споменика културе:

1) забрана напасања стоке;

2) забрана складиштења материјала, огревног дрвета,
разне амбалаже и другог материјала који није у складу са природом и наменом
објекта.

Тачка 6.

Списак покретних добара од посебног културног и
историјског значаја која се налазе у цркви Покрова Пресвете Богородице у
Миоковцима чини саставни део ове одлуке и чува се у цркви Покрова Пресвете
Богородице у Миоковцима.

Тачка 7.

Ову одлуку објавити у „Службеном гласнику Републике
Србије”.









05 број 633-4697/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



