





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању Цркве Св.
архангела Гаврила 

у Београду за споменик
културе

„Службени гласник
РС”, број 115 од
27. децембра 2005.







1. Црква Св. архангела
Гаврила у Београду, са покретним стварима у њој које су од посебног културног и
историјског значаја, утврђује се за споменик културе.

2. Црква Св. архангела
Гаврила у Београду, са покретним стварима у њој које су од посебног културног и
историјског значаја (у даљем тексту: споменик културе), налази се на територији
града Београда, у Хумској улици број 26, општина Савски венац, у приватној својини,
на катастарској парцели број 3281/2, КО Савски венац.

Споменик културе саграђен
је 1939. године према пројекту архитекте Григорија Самојлова, врсног еклектичара
који је умео да мотиве различитих историјских стилова преради и прилагоди својим
оригиналним концепцијама, што је нарочито дошло до изражаја на његовим сакралним
објектима. Ова монументална триконхална грађевина има два звоника који фланкирају
западни улаз, велику дванаестострану куполу над централним делом наоса и две мање
над звоницима. Наглашена декоративност фасада, по угледу на споменике моравске школе,
постигнута је шарама у малтеру које опонашају грађење у камену и опекама око улаза,
прозора и на аркадама које повезују спратове звоника. Прочеље је истакнуто са три
аркаде ослоњене на два стуба, богато профилисаних капитела. Изнад улаза у лунети
налази се натпис са именима ктитора Милана и Радмиле Вукићевић који су храм подигли
у част и славу ослободилаца у Првом светском рату, као и име архитекте Самојлова.
Општој разиграности маса, облика и боја доприноси обрада прозорских отвора, једноделних
и дводелних, украшених разнобојним стаклом. Отвори великог кубета уоквирени су удвојеним
стубовима са профилисаним капителима који носе архиволте таласастог руба куполе.
Посебна пажња посвећена је декоративности унутрашњег простора. Иконостас и мобилијар
рађени су према нацрту архитекте Самојлова, док је подни мозаик изведен по узору
на манастир Св. архангела у Призрену. Престоне иконе осликао је Драгомир Глишић
који је и аутор живописа из 1985-1987. године.

Споменик културе представља
сведочанство обнове националног стила у сакралном неимарству међуратног периода
у Србији, у коме је, употребом савремених материјала, успешно спојена декоративност
и дух средњовековне архитектуре са функционалношћу новог доба. 

3. Заштићена околина
споменика културе обухвата катастарску парцелу број, 3281/2, КО Савски венац, у
приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада и ентеријера;

3) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) урбанистичко и хортикултурно
опремање, уређење, одржавање и коришћење порте као јавног простора;

6. Списак покретних добара
од посебног културног и историјског значаја која се налазе у Цркви Св. архангела
Гаврила у Београду чини саставни део ове одлуке и чува се у Цркви Св. архангела
Гаврила у Београду.

7. Ову одлуку објавити
у „Службеном гласнику Републике Србије”. 





05
број 633-8009/2005

У
Београду, 22. децембра 2005. године

Влада

Потпредседник,

Мирољуб
Лабус, с.р. 



