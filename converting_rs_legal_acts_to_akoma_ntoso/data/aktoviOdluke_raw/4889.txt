





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању цркве Св.
архиђакона Стефана у Свилеуви за споменик културе

„Службени гласник
РС”, број 108 од
06.
децембра 2005.







1. Црква Св. архиђакона
Стефана у Свилеуви, са покретним стварима у њој које су од посебног културног и
историјског значаја, утврђује се за споменик културе.

2. Црква Св. архиђакона
Стефана у Свилеуви, са покретним стварима у њој које су од посебног културног и
историјског значаја (у даљем тексту: споменик културе), налази се на територији
општине Коцељево, у Свилеуви, у приватној својини, на катастарској парцели број
2464, КО Свилеува.

Споменик културе подигнут
је 1829. године, о чему сведоче натписи на часној трпези и на остацима старог каменог
амвона. Припада типу богомоља које су на прелазу из цркава брвнара у цркве грађене
тврдим материјалом. Зидана је опеком, док је стрм и висок кров, сада покривен поцинкованим
лимом, у аутентичној верзији био покривен дрвеном шиндром. Основа је једнобродна
са полукружном олтарском апсидом и исто таквим простором на западу, што доказује
да је грађевина подигнута под утицајем цркава брвнара. Олтарски простор има наглашене
проскомидију и ђаконикон, а до 1957. године био је одвојен од наоса зиданом иконостасном
преградом. Поред припрате која је од наоса одвојена плитким пиластрима, у основи
су наглашене две, изнутра, полукружне певничке апсиде. Свод је полуобличаст, а над
простором припрате су неколико дрвених греда које су биле носиоци галерије која
се налазила изнад овог дела храма. Спољашње фасаде су без украса, једино је наглашен
кровни венац, а прозорски отвори су истакнути плитком малтерском пластиком.

Поред цркве у порти је
са западне стране звоник од тврдог материјала и неколико надгробних споменика јужно
од храма. 

Реткост сачуваних богомоља
у овом крају, као и чињеница да је црква грађена у прелазном стилу ка грађевинама
од тврдог материјала, којих нема у Тамнави, чини овај објекат специфичним и вредним.

3. Заштићена околина
споменика културе обухвата следеће катастарске парцеле: бр. 1569/1, 1569/2,
2397/1, 2397/2, 2462, 2463 и 2465, КО Свилеува, у приватној својини. 

4. Утврђују се следеће
мере заштите споменика културе:

1) очување изворног изгледа
спољашње архитектуре, хоризонталног и вертикалног габарита, облика и нагиба крова,
свих конструктивних и декоративних елемената, оригиналних материјала и функционалних
карактеристика;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) постављање постоља
за паљење свећа изван споменика културе;

4) вођење електро и ТТ
водова подземним путем;

5) опремање портала савременим
бравама које имају виши степен сигурности од провала;

6) забрана постављања
прикључних кутија и ормара на спољашњим површинама споменика културе.

5. Утврђују се следеће
мере заштите заштићене околине споменика културе:

1) забрана градње објеката
трајног или привременог карактера на простору који је обухваћен границама заштићене
околине, сем објеката који су у служби цркве;

2) забрана радова који
могу угрозити статичку безбедност споменика културе;

3) забрана постављања
далековода, ваздушних електро и ТТ водова преко заштићених парцела;

4) забрана извођења радова
којима се врши промена облика терена, као и промена постојеће намене терена;

5) забрана складиштења
материјала и стварања депонија, као и просипања, одлагања и привременог или трајног
депоновања отпадних и штетних материјала – хемијски агресивних, експлозивних, отровних
и радиоактивних.

6. Списак покретних добара
од посебног културног и историјског значаја која се налазе у цркви Св. архиђакона
Стефана у Свилеуви чини саставни део ове одлуке и чува се у цркви Св. архиђакона
Стефана у Свилеуви. 

7. Ову одлуку објавити
у „Службеном гласнику Републике Србије”.





05
број 633-7576/2005

У
Београду, 1. децембра 2005. године

Влада


Потпредседник,

Мирољуб
Лабус, с.р. 





