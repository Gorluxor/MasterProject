



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ
ЧИТАКОВИЋА У ГОРЊЕМ МУШИЋУ ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.

Тачка 1.

Кућа Читаковића у Горњем Мушићу утврђује се за споменик
културе. 

Тачка 2.

Кућа Читаковића у Горњем Мушићу (у даљем тексту:
споменик културе) налази се на територији општине Мионица, у Горњем Мушићу, у
приватној својини, на катастарској парцели број 1754 КО Горњи Мушић.

Споменик културе је настао у првој половини ХIХ века
као симбиоза два концепта стана: полубрвнаре и троделне чатмаре. Квадратне је
основе, делом над подрумом, пирамидалног крова покривеног ћерамидом са
„јабуком” на врху, као ретким примером овог изобичајеног симболичког завршетка
куће. Значајна за проучавање развоја стамбеног простора сеоске куће, као целина
створена интегрисањем дводелне полубрвнаре и троделне чатмаре, кућа Читаковића,
везана за имена угледних и писмених сеоских првака из времена устанака, Јована
и његовог сина Петра Читака, представља изузетно вредан пример народног
градитељства који поред архитектонских и етнографских има и историјски значај. 

Тачка 3.

Заштићена околина споменика културе обухвата
катастарску парцелу број 1754 КО Горњи Мушић. 

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза.

Тачка 5. 

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

4) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватну презентацију налаза. 

Тачка 6.

Ову одлуку објавити у „Службеном гласнику Републике
Србије”.





05
број 633-1530/98-8

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



