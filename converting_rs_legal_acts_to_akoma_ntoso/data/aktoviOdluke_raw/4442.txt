


	
	Zakon



	
			На основу члана 35. став 4. Закона о научноистраживачкој делатности („Службени гласник РС”, бр. 110/05, 50/06 – исправка, 18/10 и 112/15) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси 
			ОДЛУКУ
			о оснивању Института за повртарство Смедеревска Паланка
			"Службени гласник РС", број 36 од 24. маја 
			2019.
			I. ОСНОВНЕ ОДРЕДБЕ
			Члан 1.
			Oснива се Институт за повртарство Смедеревска Паланка као научноистраживачка установа која послује у складу са прописима којим се уређује правни положај јавних служби (у даљем тексту: Институт).
			Члан 2.
			Институт има својство правног лица.
			Институт се оснива на неодређено време.
			Институт послује средствима у државној својини.
			II. НАЗИВ И СЕДИШТЕ
			Члан 3.
			Институт послује под називом: Институт за повртарство Смедеревска Паланка.
			Седиште Института је: Смедеревска Паланка, Карађорђева 71.
			III. ПЕЧАТ И ШТАМБИЉ ИНСТИТУТА
			Члан 4.
			Институт има печат и штамбиљ.
			Печат Института је округлог облика, пречника 32 mm, у коме је у концентричном кругу исписано пословно име Института и седиште Института на српском језику, ћириличним писмом.
			Штамбиљ је правоугаоног облика, дужине 55 mm и ширине 25 mm, у коме је исписано пословно име Института и седиште Института на српском језику, ћириличним писмом.
			Директор Института доноси одлуку којом се утврђује начин употребе и чувања печата и штамбиља Института.
			IV. ПОДАЦИ О ОСНИВАЧУ
			Члан 5.
			Оснивач Института је Република Србија за коју на основу законског овлашћења оснивачка права врши Влада, Београд, Немањина 11, матични број 07020171 (у даљем тексту: оснивач).
			V. ДЕЛАТНОСТ ИНСТИТУТА
			Члан 6.
			Претежна делатност Института је:
			72.11 Истраживање и експериментални развој у биотехнологији 
			Поред делатности из става 1. овог члана, Институт обавља и следеће делатности: 
			01.11 Гајење жита (осим пиринча), легуминоза и уљарица
			01.13 Гајење поврћа, бостана, коренастих и кртоластих биљака
			01.19 Гајење осталих једногодишњих и двогодишњих биљака 
			01.28 Гајење зачинског, ароматичног и лековитог биља 
			01.30 Гајење садног материјала 
			01.61 Услужне делатности у гајењу усева и засада 
			01.63 Активности после жетве 
			01.64 Дорада семена 
			10.32 Производња сокова од воћа и поврћа
			10.39 Остала прерада и конзервисање воћа и поврћа
			10.41 Производња уља и масти
			18.12 Остало штампање 
			18.13 Услуге припреме за штампу 
			46.21 Трговина на велико житом, сировим дуваном, семењем и храном за животиње
			46.22 Трговина на велико цвећем и садницама 
			47.19 Остала трговина на мало у неспецијализованим продавницама 
			47.76. Трговина на мало цвећем, садницама, семењем, ђубривима, кућним љубимцима и храном за кућне љубимце у специјализованим продавницама 
			47.78 Остала трговина на мало новим производима у специјализованим продавницама 
			47.91 Трговина на мало посредством поште или преко интернета
			58.11 Издавање књига 
			58.14 Издавање часописа и периодичних издања 
			58.19 Остала издавачка делатност 
			71.12 Инжењерске делатности и техничко саветовање 
			71.20 Техничко испитивање и анализе
			72.19 Истраживање и развој у осталим природним и техничко-технолошким наукама 
			74.90 Остале стручне, научне и техничке делатности 
			82.30 Организовање састанака и сајмова 
			82.92 Услуге паковања 
			85.59 Остало образовање 
			У вршењу своје делатности Институт обавља и следеће послове: 
			– Проучавање биологије, физиологије, агротехнике и екологије повртарских биљака; 
			– Генетичка проучавања и оплемењивање повртарских биљака у циљу стварања нових и поправљања постојећих сорти и хибрида;
			– Проучавање и проналажење решења за савремене системе гајења повртарских биљака;
			– Проучавање болести, штеточина и корова пољопривредног биља и семена, испитивање метода њиховог сузбијања и проучавање мера за спречавање, отклањање, сузбијање и искорењивање болести, штеточина и корова;
			– Стварање и одржавање предосновног и основног семена;
			– VCU тестови (Value for Cultivation and Use Tests) – тестирање производне и употребне вредности пољопривредног биља;
			– DUS тестови (Tests for Distinctness, Uniformity and Stability) – тестирање морфолошког описа и испитивања различитости, униформности и стабилности сорти пољопривредног биља;
			– Прикупљање, проучавање и одржавање домаћих и интродукованих сорти и хибрида поврћа за потребе банке биљних гена;
			– Трансфер и примена научно-технолошких решења, техника и технологија у пољопривреди;
			– Проучавање сушења и чувања поврћа;
			– Стручна и здравствена контрола производње семена и садног материјала;
			– Испитивање квалитета семена по захтевима стандарда SRPS ISO/IEC 17025 – Општи захтеви за компетентност лабораторија за испитивање и лабораторија за еталонирање. 
			Институт може обављати и друге делатности у складу са законом.
			Институт обавља послове спољнотрговинског промета и услуге у спољнотрговинском промету из оквира своје делатности, у складу са законом. 
			VI. ОСНОВНИ КАПИТАЛ И СРЕДСТВА ЗА РАД ИНСТИТУТА
			Члан 7.
			Укупан уписани новчани капитал Института износи: 21.375,00 динара. 
			Укупан уплаћени новчани капитал Института износи: 21.375,00 динара. 
			Члан 8.
			Средства која користи Институт у сврху обављања научноистраживачке делатности од општег интереса за Републику Србију чине: право коришћења у складу са законом, на непокретностима у јавној својини – пословном и другом простору са пратећим уређајима и опремом, уписаних у Лист непокретности бр. 2273, 6153, 7055, 7084, 7426, 7428, 7432, 7434, 7435, 7437, 7438, 7439, 7440, 7441 КО Смедеревска Паланка 1, Лист непокретности број 2768 КО Смедеревска Паланка 3, Лист непокретности број 894 КО Водице, Лист непокретности број 146 КО Глибовац 1, Лист непокретности број 342 КО Придворице и Лист непокретности број 249 КО Стојачак.
			VII. ЗАСТУПАЊЕ ИНСТИТУТА
			Члан 9.
			Институт у пословима унутрашњег и спољнотрговинског промета заступа директор Института без ограничења.
			Директор може у оквиру својих овлашћења дати другом лицу писано пуномоћје за заступање Института.
			VIII. ОРГАНИ ИНСТИТУТА
			Члан 10.
			Органи Института су: Управни одбор и директор.
			Члан 11.
			Стручни орган Института је Научно веће, у складу са законом којим се уређује научноистраживачка делатност.
			Члан 12.
			Управни одбор Института има седам чланова које именује Влада, од којих председника и три члана одређује Влада као своје представнике, а три члана предлаже научно веће Института из реда истраживача у научним или наставним звањима запослених у Институту.
			Управни одбор има председника и заменика председника.
			Заменика председника управног одбора именује и разрешава управни одбор из реда чланова које предлаже научно веће Института.
			Мандат председника, заменика председника и чланова управног одбора траје четири године.
			Председник, заменик председника и чланови управног одбора могу бити разрешени и пре истека мандата, на лични захтев или на образложен захтев овлашћеног предлагача из става 1. овог члана.
			Акт о разрешењу председника и чланова управног одбора доноси оснивач. 
			Члан 13.
			Управни одбор:
			1) доноси статут Института, уз претходно прибављену сагласност министарства надлежног за научноистраживачку делатност; 
			2) одлучује о пословању Института;
			3) усваја извештај о пословању и годишњи обрачун;
			4) доноси програм и план рада Института, на предлог директора Института;
			5) именује и разрешава директора Института;
			6) одлучује о коришћењу средстава, у складу са законом; 
			7) врши друге послове, у складу са законом и статутом.
			IX. ДИРЕКТОР ИНСТИТУТА
			Члан 14.
			Директор руководи Институтом у складу са законом.
			Директор се именује на основу јавног конкурса, на четири године, из реда истраживача у научном или наставном звању. На поступак именовања и разрешења директора Института примењује се закон којим се уређује научноистраживачка делатност.
			Директор је у радном односу у Институту, са пуним радним временом.
			Директора именује управни одбор Института, уз претходно прибављену сагласност министра надлежног за научноистраживачку делатност. 
			Директор не може бити члан управног одбора Института, али може присуствовати седницама управног одбора.
			Члан 15.
			Директор Института: 
			1) представља и заступа Институт; 
			2) организује и руководи радом Института; 
			3) стара се о законитости и одговоран је за законит рад Института; 
			4) извршава одлуке управног одбора Института; 
			5) стара се о спровођењу научноистраживачке делатности и о укупном раду Института; 
			6) одговоран је за финансијско-материјално пословање Института; 
			7) доноси акт о организацији и систематизацији радних места у Институту и друге опште акте, у складу са законом и статутом Института; 
			8) одлучује о правима и обавезама запослених у Институту, у складу са законом. 
			X. АКТИ ИНСТИТУТА
			Члан 16.
			Статут Института је основни општи акт Института.
			У Институту се доносе и други општи акти: Правилник о организацији и систематизацији радних места, као и други општи акти у складу са законом.
			Правилнике и одлуке којима се на општи начин уређују одређена питања доноси Управни одбор, уколико за доношење појединог акта није одређена надлежност директора Института.
			XI. ПРЕЛАЗНЕ ОДРЕДБЕ
			Члан 17.
			Институт почиње са радом даном уписа у судски регистар.
			Даном почетка рада Институт наставља да обавља научноистраживачку делатност од општег интереса за Републику Србију у складу са Одлуком о акредитацији број 660-01-13/3 од 17. септембра 2015. године коју је донео Одбор за акредитацију научноистраживачких организација и Решењем Министарства просвете, науке и технолошког развоја број 660-01-119/2015-14 од 1. октобра 2015. године, уз подношење захтева о усклађивања података о промени облика организовања у Регистру научноистраживачких организација, у складу са овом одлуком. 
			Даном почетка рада, Институт од Института за повртарство друштво с ограниченом одговорношћу Смедеревска Паланка, матични број 20206918, ПИБ 104648345 преузима права и обавезе, пословни и други простор са пратећом опремом и уређајима, средства за рад, новчана и друга средства са билансом стања на дан преузимања, све пројекте укључујући и финансијска средства која припадају овим пројектима и финансијска средства са осталих радних налога, предмете, документацију о акредитацији за обављање научноистраживачке делатности од општег интереса, архиву и другу документацију као и запослена лица која радни однос у Институту настављају под истим условима под којима је тај радни однос постојао пре доношења ове одлуке, према кадровској евиденцији на дан доношења ове одлуке. 
			Члан 18.
			Институт за повртарство друштво с ограниченом одговорношћу Смедеревска Паланка, матични број 20206918, ПИБ 104648345, престаје са радом даном почетка рада Института. 
			У складу са овом одлуком, Агенција за привредне регистре извршиће брисање Института за повртарство друштво с ограниченом одговорношћу Смедеревска Паланка, матични број 20206918 из Регистра привредних субјеката. 
			Члан 19.
			Захтев за регистрацију Института у регистар код надлежног суда, као и захтев за брисање из Регистра привредних субјеката Института за повртарство друштво с ограниченом одговорношћу Смедеревска Паланка, матични број 20206918, поднеће вршилац дужности директора одређен овом одлуком.
			Члан 20.
			До именовања директора Института у складу са законом, дужност директора обављаће, у својству вршиоца дужности директора Института, др Богољуб Зечевић из Смедеревске Паланке, Змај Јовина 41, ЈМБГ 0909965792617.
			Члан 21.
			Даном ступања на снагу ове одлуке, престаје да важи Одлука о оснивању Института за повртарство д.о.о. Смедеревска Паланка („Службени гласник РС”, број 78/06).
			XII. ЗАВРШНА ОДРЕДБА
			Члан 22.
			Ову одлуку објавити у „Службеном гласнику Републике Србије”. 
			05 број 022-5012/2019
			У Београду, 23. маја 2019. године
			Влада
			Председник,
			Ана Брнабић, с.р.
	

