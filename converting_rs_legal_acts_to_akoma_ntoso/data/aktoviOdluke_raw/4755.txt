



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
ПОКРОВА СВ. БОГОРОДИЦЕ У БАБИНОМ МОСТУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Покрова Св. Богородице у Бабином Мосту, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Црква Покрова Св. Богородице у Бабином Мосту, са
покретним стварима у њој које су од посебног културног и историјског значаја (у
даљем тексту: споменик културе), налази се на територији општине Обилић, у
Бабином Мосту, у приватној својини – власник Српска православна црква, на
катастарској парцели број 214/1 КО Бабин Мост.

Споменик културе, смештен на периферији села поред
садашњег гробља, саграђен је 1983. године на месту старијег храма који је према
предању подигла кнегиња Милица у спомен на изгинуле косовске јунаке. Конципиран
је као једнобродна грађевина, полуобличасто засведена. Структура зидова је од
сиге, необрађеног камена и малтера. Кров је полуобличаст и покривен бакарним
лимом и полумедитеран црепом. Зидно сликарство је очувано на источном зиду
олтарског простора и у калоти тамбура. Утврђено је да постоје два слоја
живописа, али због велике запрљаности и премазаности уљаном бојом немогуће их
је временски одредити. Уз јужну фасаду старе цркве налази се гробница у коју су
сахрањени посмртни остаци српских ратника изгинулих у току Првог светског рата
на околним ратиштима. У знак пијетета и сећања на изгинуле ратнике постављене
су 1940. године две плоче са текстом изнад костурнице. Северно од храма је
звоник подигнут 1936. године. Иза звоника је камени престо кнеза Лазара
уобличен поводом прославе 600-те годишњице Косовске битке 1989. године.

Због своје историјске и уметничке вредности црква
споменик културе представља изузетано сведочанство културних прилика на Косову
и Метохији током 19. и 20. века.

Тачка 3.

Заштићена околина споменика културе обухвата следеће
катастарске парцеле: бр. 213, 214/1, 216 и 1269 КО Бабин Мост, у приватној
својини, и бр. 209 и 215 КО Бабин Мост, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање конструктивно –
статичког система, кровног покривача, свих фасада, ентеријера и исправности
инсталација у споменику културе;

3) препокривање крова.

Тачка 5.

Утврђује се следећа мера заштите заштићене околине
споменика културе:

– забрана градње објеката који својом архитектуром,
габаритом и висином угрожавају споменик културе.

Тачка 6.

Списак покретних добара од посебног културног и
историјског значаја која се налазе у цркви Покрова Св. Богородице у Бабином
Мосту чини саставни део ове одлуке и чува се у цркви Покрова Св. Богородице у
Бабином Мосту.

Тачка 7.

Ову одлуку објавити у „Службеном гласнику Републике
Србије”.







05 број 633-4691/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



