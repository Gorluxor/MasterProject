





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ 

О УТВРЂИВАЊУ КУЋЕ У УЛИЦИ
УСТАНИЧКОЈ БРОЈ 25 У СВИЛАЈНЦУ 

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Кућа у Улици устаничкој број 25 у Свилајнцу утврђује се
за споменик културе.



Тачка 2.

Кућа у Улици устаничкој број 25 у Свилајнцу (у даљем тексту:
споменик културе) налази се на територији општине Свилајнац, у Свилајнцу, у Улици
устаничкој број 25, у друштвеној својини, на катастарској парцели број 850/1 КО
Свилајнац.

Споменик културе је стамбена кућа подигнута између
1925. и 1927. године, за потребе породице Жарка Тодоровића–Маричића, свилајначког
књижара, а касније дворског библиотекара Александра Карађорђевића. Грађена је од
камена, опеке и армираног бетона, са обрадом ентеријера у мермеру, керамици и дрвету.
Архитектонска композиција је академска, са сутереном и приземљем, кровом благог
нагиба, покривеног бибер црепом и развијеном основом. Зидно платно еклектички је
обликовано са елементима неоренесансе (камени сокл, фасадни венац са балустрадама
над којима су прозори, наглашене хоризонталне фуге, профилисани кровни венац). Средишњи
ризалит главне фасаде истакнут је пиластрима. Сви прозори су лучно завршени и надвишени
троугластим тимпанонима које носе конзоле, осим прозора средишњег ризалита главне
фасаде, фланкираног пиластрима са композитним капителима који носе тимпанон. Посебном
пажњом осмишљен је улазни део из дворишта са широким степеништем и истуреним полигоналним
салоном, великих полукружно завршених прозора, фланкираних стубовима са двоструким
капителима, који почивају на венцу над парапетом са балустрадама. Ова кућа је прва
у Свилајнцу опремљена комплетним инсталацијама. Ентеријер је богато опремљен. Због
архитектонских карактеристика и стилских вредности од посебног је културног и историјског
значаја.



Тачка 3.

Заштићена околина споменика културе обухвата катастарску
парцелу број 850/1 КО Свилајнац, у друштвеној својини, као и уличне профиле до средине
Улице устаничке и улице 27. марта наспрам катастарске парцеле број 850/1 КО Свилајнац,
у друштвеној својини.



Тачка 4.

Утврђују се следеће мере заштите споменика културе:

1) очување аутентичног изгледа споменика културе, ентеријера,
првобитне организације унутрашњег простора, хоризонталног и вертикалног габарита,
облика и нагиба крова, свих конструктивних и декоративних елемената, оригиналних
материјала и стилских карактеристика; 

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана преправки, доградње и надградње;

4) забрана радова који могу угрозити статичку безбедност
споменика културе;

5) забрана промене намене (становање).



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину; 

2) забрана постављања покретних тезги, киоска и других привремених
објеката унутар заштићене околине;

3) неговање декоративне флоре и одржавање простора заштићене
околине у функцији споменика културе;

4) одржавање дворишне ограде.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-6

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



