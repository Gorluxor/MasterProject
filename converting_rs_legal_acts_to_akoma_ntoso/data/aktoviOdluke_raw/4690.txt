



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ПАРНОГ
КУПАТИЛА БРАЋЕ КРСМАНОВИЋ У БЕОГРАДУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1. 

Парно купатило браће Крсмановић у Београду утврђује се
за споменик културе.

Тачка 2. 

Парно купатило браће Крсмановић у Београду (у даљем
тексту: споменик културе) налази се на територији града Београда, општина Стари
град, Улица цара Душана број 45а, у друштвеној својини, на катастарској парцели
број 867, КО Стари град.

Споменик културе представља комплекс зграда који садржи
стари турски амам, тракт са кадама и тушевима и тракт са базеном. Комплекс је
настајао око централног језгра турског амама од краја ХIХ века до средине треће
деценије ХХ века. У средини се налази кружни базен - амам и мањи базен са
хладном водом полигоналне основе. Темељи просторије са кружним базеном, као и
канали испод базена, остаци су старијег објекта турског амама. Архитектонско
обликовање комплекса изведено је у духу академске архитектуре са краја ХIХ
века, са прозорима са троугластим тимпанонима и лезенама са декоративно
обрађеним капителима. 

Посебан значај споменика културе за културу и историју
проистиче из чињенице да представља најстарији објекат овакве врсте у Београду.


Тачка 3. 

Заштићена околина споменика културе обухвата
катастарску парцелу број 867, КО Стари град, у друштвеној својини. 

Тачка 4. 

Утврђују се следеће мере заштите споменика културе:

1) очување изгледа спољашње архитектуре и ентеријера,
хоризонталног и вертикалног габарита, конструктивних и декоративних елемената
архитектуре, оригиналних материјала и функционалних карактеристика; 

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана радова који могу угрозити статичку
безбедност споменика културе;

4) забрана доградње, преградње и надградње; 

5) инсталирање громобранских уређаја и уређаја за
заштиту од пожара; 

6) задржавање првобитне намене споменика културе. 

Тачка 5. 

Утврђују се следеће мере заштите заштићене околине
споменика културе:

1) забрана градње или постављања објеката трајног или
привременог карактера, који својом наменом, габаритом, волуменом и обликом могу
угрозити или деградирати споменик културе и његову заштићену околину;

2) забрана градње објеката који нису у функцији
споменика културе;

3) урбанистичко и комунално уређење, одржавање и
коришћење простора око споменика културе. 

Тачка 6. 

Ову одлуку објавити у „Службеном гласнику Републике
Србије”.

05 број 633-1760/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



