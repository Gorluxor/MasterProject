


	
	Zakon

	


	
				На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
				Влада доноси
				ОДЛУКУ
				о образовању Радне групе за анализу тренутних и будућих потреба у органима државне управе за Oracle технологијама
				"Службени гласник РС", број 95 од 25. 
				октобра 2017.
				1. Oбразује се Радна група за анализу тренутних и будућих потреба у органима државне управе за Oracle технологијама (у даљем тексту: Радна група).
				2. У Радну групу именују се:
				1) за председника:
				– др Михаило Јовановић, вршилац дужности директора Канцеларије за информационе технологије и електронску управу;
				2) за заменика председника:
				– Светлана Јовановић, Јединица за имплементацију стратешких пројеката, Кабинет председника Владе; 
				– за чланове:
				1) Милан Добријевић, Министарство трговине, туризма и телекомуникацијa,
				2) Радосав Поповић, Министарство унутрашњих послова,
				3) Марко Којић, Министарство финансија,
				4) Бранислав Божић, Управа за заједничке послове републичких органа,
				5) Саша Дулић, Пореска управа,
				– за заменике чланова:
				1) Драган Максимовић, Министарство унутрашњих послова,
				2) Горан Илић, Министарство финансија,
				3) Душко Баковић, Пореска управа.
				3. Задаци Радне групе су:
				1) дефинисање и спровођење анкете и лиценцног упитника који би био упућен државним органима како би се направила анализа тренутних и будућих потреба у органима државне управе за Oracle технологијама;
				2) финансијска и технолошка анализа прикупљених података, са циљем дефинисања оквирног буџета за спровођење јавне набавке Oracle лиценци, подршке и сервиса;
				3) планирање централизоване јавне набавке Oracle лиценци, подршке и сервиса;
				4) дефинисање Предлога оквирног кровног Oracle уговора који би Влади обезбедио следеће:
				– попуст у зависности од количине и хардверске платформе,
				– техничке обуке,
				– годишњу подршку за лиценце (одржавање, право на нове верзије софтвера, решавање радних инцидената у случају проблема на нивоу лиценце и производа и 24х7 подршка),
				– сервис имплементације предметних лиценци;
				5) дефинисање Предлога хардверске платформе која би се користила за оптимизацију Oracle технологија како би се максимално искористиле перформансе Oracle технологија и направила најбоља уштеда у броју купљених лиценци, а која би била део Government Cloud инфраструктуре смештене у Дата Центрима, које буде дефинисала Канцеларија за информационе технологије и електронску управу;
				6) друге активности неопходне за дефинисање, промоцију и спровођење предвиђених активности.
				4. Радна група је дужна да достави извештај о раду надлежном одбору до 1. децембра 2017. године, а Влади најкасније до 31. децембра 2017. године. 
				5. За свој рад чланови Радне групе или друга ангажована лица немају право на накнаду.
				6. Стручну и административно-техничку подршку раду Радне групе пружаће Канцеларија за информационе технологије и електронску управу.
				7. Рок за спровођење свих активности Радне групе је 31. децембар 2017. године.
				8. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 02-10173/2017
				У Београду, 19. октобра 2017. године
				Влада
				Председник,
				Ана Брнабић, с.р.
	

