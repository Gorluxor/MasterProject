



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ПЕТРА И ПАВЛА У ЈАГОДИНИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Петра и Павла у Јагодини, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Св. Петра и Павла у Јагодини, са покретним
стварима у њој које су од посебног културног и историјског значаја (у даљем
тексту: споменик културе), налази се на територији Јагодине, у Јагодини, на
углу улица Максима Горког и Љубише Урошевића, у приватној својини, на
катастарској парцели број 2942/1 КО Јагодина.

Споменик културе, подигнут 1870-1899. године, у
неовизантијском стилу, основе је уписаног крста развијеног облика, са пет
купола, од којих је централна доминантна и ослоњена преко коцкастог постоља на
четири масивна стуба са романским капителима. Фасаде су изведене у комбинацији двобојних
појасева у малтеру. Наглашеној хоризонталној подели доприноси и орнаментисан
кордонски венац у облику каменог фриза. Западно прочеље је богато обрађено са
балдахином ослоњеним на два рељефна пиластра и два мермерна стуба профилисаних
капитела, што се као мотив понавља на северној и јужној страни. Висок звоник,
стилски уједначен са архитектуром храма, завршава се осмостраном кришкастом
куполом. Унутрашњост цркве је осликана флоралним и геометријским мотивима, док
простор галерија украшава камени рељеф са геометријским мотивима. Сликарску
декорацију иконостасне преграде извео је Живко Југовић 1897. године.

Споменик културе је један од најрепрезентативнијих
примера нововизантијског стила који је за упориште имао богату традицију
српског средњовековног градитељства.

Тачка 3.

Заштићену околину споменика културе сачињава
катастарска парцела број 2942/1 КО Јагодина, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) реконструкција дотрајале електроинсталационе мреже у
циљу постизања оптималне сигурности споменика културе;

3) ажурно праћење стања и одржавање конструктивно –
статичког система, кровног покривача, свих фасада, ентеријера и исправности
инсталација у споменику културе;

4) забрана паљења свећа у цркви, осим за потребе
богослужења.

Тачка 5.

Утврђују се следеће мере заштите заштићене околине
споменика културе:

1) забрана надградње постојећих објеката;

2) изградња објекта за потребе паљења и продаје свећа и
осталих црквених потрепштина, на основу услова и сагласности надлежног завода
за заштиту споменика културе;

3) урбанистичко, комунално и хортикултурно опремање,
одржавање и коришћење порте.

Тачка 6.

Ову одлуку објавити у „Службеном гласнику Републике
Србије”.







05 број 633-4694/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



