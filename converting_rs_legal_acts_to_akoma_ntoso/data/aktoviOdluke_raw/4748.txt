



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. САВЕ У КОСОВСКОЈ МИТРОВИЦИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Саве у Косовској Митровици, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Св. Саве у Косовској Митровици, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Косовска Митровица,
у Косовској Митровици, у државној својини, на катастарској парцели број 1879/1
КО Косовска Митровица.

Споменик културе, смештен на платоу испод војних
касарни у југозападном делу града, дело је архитекте Андре Стевановића,
професора Београдског универзитета и пројектанта Српске академије наука и
уметности и Народног музеја у Београду. Са изградњом је започето 1896. године,
а окончано, после мањих и већих прекида, 1912. године. Споменик културе је
конципиран у српско – неовизантијском стилу, основе у облику уписаног крста,
комбинован са популарним базиликалним просторним распоредом, а употпуњен
неорашким декоративним мотивима у декорацији и обради фасада. Олтарска апсида
је споља тространа, а изнутра полукружна. Изнад западног дела је галерија за
хор овалног облика из 1932. године. Зидови су од тесаног и ломљеног камена са
малтерним спојницама. Кров је двосливан и покривен оловним плочама. Доминантно
полигонално кубе почива на шест осмоугаоних стубова који доминирају унутрашњим
простором. Унутрашњи зидови су окречени плавом, светло жутом и белом бојом, док
је олтарски простор украшен плавом позадином са позлаћеним звездицама.
Иконостас је осликао зоограф Димитар Андронов-Папрадишки из Македоније 1914–15.
године. Западно од храма саграђена је 1938. године, према пројекту архитекте
Александра Дерока звонара, архитектонски прилагођена стилу и висини цркве,
чинећи са њом јединствену целину.

Компактних архитектонских маса и доминантног ефекта у
урбаном амбијенту, споменик културе, једина сакрална грађевина архитекте Андре
Стевановића, превазилази локални значај и представља значајан пример новије
српске архитектуре.

Тачка 3.

Заштићена околина споменика културе обухвата следеће
катастарске парцеле: бр. 1865, 1870, 1876, 1879, 1879/1 и 1922 КО Косовска
Митровица, у државној својини и бр. 1866, 1872/1, 1873/1, 1874, 1875, 1878/1,
1884, 1888 и 1921/6 КО Косовска Митровица, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање конструктивно –
статичког система, кровног покривача, свих фасада, ентеријера и исправности
инсталација у споменику културе;

3) постављање дрвене конструкције иконостаса у раван
положај;

4) извођење конзервације и рестаурације иконостаса и
покретног материјала на основу услова и сагласности надлежног завода за заштиту
споменика културе.

Тачка 5.

Утврђује се следећа мера заштите заштићене околине
споменика културе:

– забрана градње објеката који својом архитектуром,
габаритом и висином угрожавају споменик културе.

Тачка 6.

Списак покретних добара од посебног културног и
историјског значаја која се налазе у цркви Св. Саве у Косовској Митровици чини
саставни део ове одлуке и чува се у цркви Св. Саве у Косовској Митровици.

Тачка 7.

Ову одлуку објавити у „Службеном гласнику Републике
Србије”.











05 број 633-4698/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



