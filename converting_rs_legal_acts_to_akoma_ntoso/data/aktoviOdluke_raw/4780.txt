





На
основу члана 47. став 1. Закона о културним добрима („Службени гласник РС",
број 71/94),

Влада
Републике Србије доноси

ОДЛУКУ

О УТВРЂИВАЊУ КУЋЕ МИЛОВАНА АНДРИЋА У КАЛЕНИЋУ


ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.





1. Кућа Милована Андрића
у Каленићу утврђује се за споменик културе.

2. Кућа Милована Андрића
у Каленићу (у даљем тексту: споменик културе) налази се на територији општине Уб,
у Каленићу, у приватној својини, на катастарској парцели број 955, КО Каленић.

Споменик културе је приземна
кућа, развијене основе са пет одељења, димензија око 11,00 x 8,70 м. Грађена је
на темељима од ломљеног камена, у шеперу, са ниским четвороводним кровом. Кровна
конструкција је оригинална, а првобитни кровни покривач је била шиндра која данас
представља подлогу за ћерамиду. Првобитни, широки пирамидални оџак је срушен и замењен
мањим зиданим. Подови су у свим просторијама земљани, а таванице од ваљка. Зграда
нема доградњи, али је њена унутрашњост преграђивана и пробијани су нови и затварани
стари отвори. Данас кућу чине две функционалне целине које су комуникационо потпуно
одвојене. Објекат је, без обзира на преправке, добро очуван.

Развијеним просторним
склопом кућа Андрића представља вредан пример народног градитељства, који везом
са историјским личностима устаничке Србије поред етнографских има и меморијални
значај.

3. Заштићена околина
споменика културе обухвата катастарску парцелу број 955, КО Каленић, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика;

2) ажурно праћење стања
и одржавање конструктивно статичког система и кровног покривача споменика културе;

3) забрана радова који
могу угрозити статичку безбедност споменика културе.

5. Утврђују се следеће
мере заштите заштићене околине споменика културе:

1) забрана свих земљаних
радова који могу угрозити статичку безбедност објекта;

2) очување постојећег
изгледа и намене окућнице;

3) забрана просипања,
одлагања и привременог или трајног депоновања отпадних и штетних материја – хемијски
агресивних, експлозивних, отровних и радиоактивних.

6. Ову одлуку објавити
у „Службеном гласнику Републике Србије"







05
број 633-15056/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



