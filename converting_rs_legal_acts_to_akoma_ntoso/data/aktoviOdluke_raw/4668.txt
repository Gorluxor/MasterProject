





На
основу члана 47. став 1. Закона о културним добрима („Службени гласник Републике
Србије”, број 71/94),

Влада
Републике Србије доноси

ОДЛУКУ

О УТВРЂИВАЊУ САЛАША ОРЛУШКОВ
У ТАВАНКУТУ ЗА СПОМЕНИК КУЛТУРЕ

„Службени гласник
РС”, број 32 од 7.06.2001.





Тачка 1. 

Салаш
Орлушков у Таванкуту утврђује се за споменик културе. 

Тачка 2. 

Салаш
Орлушков у Таванкуту (у даљем тексту: споменик културе) налази се на територији
општине Суботица, у Доњем Таванкуту, на катастарским парцелама бр. 1686, 9901,
9904 и 9906, КО Таванкут, у приватној својини. 

Споменик
културе је настао крајем 19. века као салашарско станиште са једном зградом – салашем,
која је уједно коришћена у економске и стамбене сврхе. Под истим кровом налазиле
су се штала и кућа подигнуте седамдесетих година 19. века. Изградњом нове салашарске
зграде 1900. године, и других помоћних економских зграда: штале, подрума, чардака
и голубарника, уз каснију доградњу летње кухиње, салаш је образован, као стамбено
економска целина, у данашњем облику. 

Градитељске
одлике изражене кроз једноставност облика, функционалност и коришћење природних
материјала у градњи (земља, трска, дрво), заједно са мобилијаром и пољопривредним
алатима чине овај салаш вредном целином богатог етнолошког садржаја.

Тачка 3. 

Заштићена
околина споменика културе обухвата следеће катастарске парцеле: бр. 9901, 9904 и
9906 КО Таванкут, у приватној својини. 

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала и функционалних карактеристика;

2)
постављање уређаја за заштиту од пожара;

3)
уклањање постојећег пољског нужника и изградња новог на месту постојеће чуткаре;


4)
ажурно праћење стања и одржавање конструктивно - статичког система свих објеката;

5)
ажурно праћење стања покретних предмета (заштита металних предмета од корозије и
дрвених од даљњег пропадања). 

Тачка 5.

Утврђује
се следећа мера заштите заштићене околине споменика културе: 

–
забрана сваке градње објеката који својом архитектуром, габаритом и висином, као
и наменом угрожавају споменик културе.

Тачка 6. 

Списак
покретних добара од посебног културног и историјског значаја која се налазе у Салашу
Орлушков у Таванкуту чини саставни део ове одлуке и чува се у Салашу Орлушков у
Таванкуту.

Тачка 7.

Ову одлуку објавити у
„Службеном гласнику Републике Србије”.





05
број 633-1790/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



