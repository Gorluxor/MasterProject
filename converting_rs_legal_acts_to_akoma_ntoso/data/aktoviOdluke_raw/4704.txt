



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КОНАКА
ЂУКИЋА У РАТКОВЦУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Конак Ђукића у Ратковцу утврђује се за споменик
културе.

Тачка 2.

Конак Ђукића у Ратковцу (у даљем тексту: споменик
културе) налази се на територији општине Лајковац, у Ратковцу, у приватној
својини, на катастарској парцели број 947 КО Ратковац.

Споменик културе је подигнут као гостинска кућа, у
другој половини ХIХ века, о чему сведочи његов развијен просторноструктурни
склоп. Грађен је над подрумом од ломљеног камена са спратним делом у бондрук
систему испуњеног чатмом, четворосливног крова покривеног ћерамидом. Изнад
улаза у подрум ослоњен на четири дрвена стуба је испуштен део спрата, за ширину
степеништа којим је остварена веза са приземљем. Просторно решење остварено је
крстообразном поделом основе на две веће и две мање просторије у чијем пресеку
је масивни заротиран оџак. Сведочећи о развијеном обичају гостопримства као
важној установи сеоског живота, конак Ђукића, сачуван у неизмењеном облику,
представља завршну фазу развоја гостинских кућа карактеристичних за западну
Србију и Шумадију.

Тачка 3.

Заштићена околина споменика културе обухвата
катастарску парцелу број 947 КО Ратковац, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) изградња инфраструктуре дозвољена је само уз претходно
обезбеђење заштитних археолошких ископавања и адекватне презентације налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза;

4) забрана складиштења материјала и стварање депонија.

Тачка 6.

Ову одлуку објавити у „Службеном гласнику Републике
Србије”.





05
број 633-1530/98-5

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



