



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. НИКОЛЕ У ПОЖАРЕВЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Николе у Пожаревцу, са покретним стварима у
њој које су од посебног културног и историјског значаја, утврђује се за
споменик културе.

Тачка 2.

Црква Св. Николе у Пожаревцу, са покретним стварима у
њој које су од посебног културног и историјског значаја (у даљем тексту:
споменик културе), налази се на територији општине Пожаревац, у Пожаревцу, у
улици Војске Југославије бр. 6, у приватној својини – власник Српска
православна црква, на катастарској парцели број 440/1 КО Пожаревац.

Споменик културе саграђен је 1890. године. Крстообразне
је основе, са осмоугаоном куполом на пандантифима изнад централног простора и
олтарском апсидом на истоку. Архитектонским обликовањем и наглашеном чврстином
структуре потенциран је примарни утисак „кубичности” стила. Фасаде су обрађене
црвеном фугованом опеком. Иконостас, изведен у дуборезу, са иконама израђеним
техником уља на платну, рад је непознатог аутора.

Својим структуралним, конструктивним и декоративним
особеностима споменик културе се везује за решења карактеристична за
нововизантијски стил грађења, примењиван у српском црквеном градитељству крајем
19. века.

Тачка 3.

Заштићену околину споменика културе сачињава
катастарска парцела број 440/1 КО Пожаревац, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) инсталирање сигурносног система за обезбеђење
објекта;

4) забрана радова на споменику културе без утврђених
услова и сагласности надлежног завода за заштиту споменика културе;

5) забрана отуђивања и распарчавања покретног
материјала који се налази у споменику културе.

Тачка 5.

Утврђују се следеће мере заштите заштићене околине
споменика културе:

1) изградња грађевинских објеката може се вршити само
на основу услова и сагласности надлежног завода за заштиту споменика културе;

2) забрана нивелације терена, депоновања земље и шута.

Тачка 6.

Списак покретних добара од посебног културног и
историјског значаја која се налазе у цркви Св. Николе у Пожаревцу чини саставни
део ове одлуке и чува се у цркви Св. Николе у Пожаревцу.

Тачка 7.

Ову одлуку објавити у „Службеном гласнику Републике
Србије”.



05 број 633-4732/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



