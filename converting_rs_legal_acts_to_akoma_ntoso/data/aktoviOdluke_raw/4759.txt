





На основу члана 47. став 1. Закона о културним добрима
(„Службени гласник РС”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ СВ.
ПЕТРА И ПАВЛА У ЈАГОДИНИ ЗА СПОМЕНИК КУЛТУРЕ

„Службени гласник
РС”, број 88 од
23. децембра 2002.





1. Црква Св. Петра и
Павла у Јагодини, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Петра и
Павла у Јагодини, са покретним стварима у њој које су од посебног културног и историјског
значаја (у даљем тексту: споменик културе), налази се на територији Јагодине, на
углу улица Максима Горког и Љубише Урошевића, у приватној својини, на катастарској
парцели број 2942/1, КО Јагодина.

Споменик културе саграђен
је у периоду од 1870. до 1899. године и заједнички је рад више архитеката. Конципиран
је у неовизантијском стилу, у форми развијеног уписаног крста, са пет купола од
којих је доминантна централна, ослоњена преко коцкастог постоља на четири масивна
стуба са романским капителима. Фасаде су изведене комбинацијом појасева у две боје,
као подсећање на византијско композитно грађење. Западно прочеље је наглашено балдахином
ослоњеним на два мермерна стуба са богато украшеним капителима. У лунети је допојасана
представа Св. Петра и Павла. Розете са тракама у преплету и фриз слепих аркада који
прати забатну косину употпуњују архитектонски склад западне фасаде. Слична решења
се понављају и на северној и јужној страни. Око целе цркве тече орнамент у плитком
рељефу, изведен у теракоти. Звоник, грађен истовремено, надвисује осмострана крушкаста
купола. Унутрашњост је оживљена бојеним геометријским и флоралним мотивима. Три
галерије украшене каменим рељефима доприносе декоративности унутрашњег простора.
Дрвени, изрезбарен иконостас осликао је Живко Југовић 1897. године.

Споменик културе је репрезентативни
пример неовизантијске уметности.

3. Заштићену околину
споменика културе сачињава катастарска парцела број 2942/1, КО Јагодина, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана паљења свећа
у споменику културе, осим за потребе богослужења.

5. Утврђују се следеће
мере заштите заштићене околине споменика културе:

1) забрана надградње
и доградње постојећих објеката;

2) забрана изградње објеката,
осим палионице свећа;

3) постављање одговарајуће
расвете;

4) комунално и хортикултурно
опремање, уређење и одржавање порте.

6. Списак покретних добара
од посебног културног и историјског значаја која се налазе у цркви Св. Петра и Павла
у Јагодини чини саставни део ове одлуке и чува се у цркви Св. Петра и Павла у Јагодини.

7. Ову одлуку објавити
у „Службеном гласнику Републике Србије”.





05
број 633-16772/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



