





На
основу члана 47. став 1. Закона о културним добрима („Службени гласник РС”,
број 71/94), 

Влада
доноси

ОДЛУКУ 

о утврђивању зграде старе железничке 

станице у Ваљеву за споменик културе

„Службени гласник
РС”, број 115 од
27. децембра 2005.





1. Зграда старе
железничке станице у Ваљеву утврђује се за споменик културе. 

2. Зграда старе
железничке станице у Ваљеву (у даљем тексту: споменик културе) налази се на
територији општине Ваљево, у Ваљеву, Улица Железничка број 1, у приватној
својини, на катастарској парцели број 6677/1, КО Ваљево.

Споменик културе је
грађевина специфичне намене, саграђена у првој деценији 20. века по типским
пројектима за железничке станице и највећа је на старој прузи Ваљево – Београд.
Једноспратна зграда железничке станице има издужену правоугаону основу са јасно
наглашеним ризалитима на подужним странама и приземним анексом на источној
страни грађевине. Пројектована је као грађевина у слободном простору са све
четири видљиве фасаде. Због специфичне локације у центру града на исти начин
конципиране су обе подужне фасаде. Северна, окренута прузи има три улаза за
комуникацију са пероном, а на јужној која гледа према граду смештен је главни
портал. Изведене су у духу академизма, са декоративном пластиком око отвора и
хоризонталним канелурама на приземном делу. Строга симетрија фасадних платана
наглашена је ризалитима који се завршавају високим калканима. Бочне стране
завршавају се, такође, забатима и сва четири имају розете у средини. Станица је
стављена у функцију 1908. године, када је прорадила пруга на релацији
Ваљево–Забрежје. Престанком рада пруге Ваљево–Београд зграда губи своју
првобитну намену, али задржава првобитни изглед. 

Споменик културе,
као специфична грађевина одређене намене, значајан је сведок почетака развоја
железнице у Србији и наглог развитка града Ваљева и његове околине због
изградње пруге и повезаности Ваљева са Београдом. 

3. Заштићена околина
споменика културе обухвата следеће катастарске парцеле: део парцеле број
6677/1, КО Ваљево, у приватној својини; део парцеле број 6677/5, КО Ваљево, у
државној својини; парцелу број 6678, КО Ваљево, у друштвеној својини и парцеле
бр. 6661, 6660 и 6595, КО Ваљево, у приватној својини.

4. Утврђују се
следеће мере заштите споменика културе:

1) очување изворног
изгледа спољашње архитектуре, хоризонталног и вертикалног габарита, облика и
нагиба крова, свих конструктивних и декоративних елемената, оригиналних
материјала и функционалних карактеристика;

2) ажурно праћење
стања и одржавања конструктивно-статичког система, кровног покривача, свих
фасада, ентеријера и исправности инсталација у споменику културе;

3) вођење електро и
ТТ водова подземним путем; 

4) забрана
постављања прикључних кутија и ормара на спољашњим површинама споменика
културе.

5. Утврђују се
следеће мере заштите заштићене околине споменика културе:

1) забрана радова
који могу угрозити статичку безбедност споменика културе;

2) забрана извођења
радова којима се врши промена постојећег облика и намене терена;

3) забрана
постављања ваздушних електро и ТТ водова преко заштићених парцела и
обезбеђивање њиховог вођења подземним каналима, уз обавезно враћање терена у
првобитно стање;

4) изградња
инфраструктуре и извођење грађевинских радова дозвољени су само уз претходно
обезбеђивање заштитних археолошких ископавања и адекватне презентације налаза; 

5) ограничење
спратности новопројектованих објеката је П+2С.

6. Ову одлуку
објавити у „Службеном гласнику Републике Србије”.





05
број 633-8113/2005

У
Београду, 22. децембра 2005. године

Влада

Потпредседник,



