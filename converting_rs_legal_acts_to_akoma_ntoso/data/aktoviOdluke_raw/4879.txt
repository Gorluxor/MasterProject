





На
основу члана 47. став 1. Закона о културним добрима („Службени гласник РС”, број
71/94),

Влада
доноси

ОДЛУКУ

о утврђивању манастира
Петковице 

за споменик културе

„Службени гласник
РС”, број 115 од
27. децембра 2005.







1. Манастир Петковица,
са покретним стварима у њему које су од посебног културног и историјског значаја,
утврђује се за споменик културе.

2. Манастир Петковица,
са покретним стварима у њему које су од посебног културног и историјског значаја
(у даљем тексту: споменик културе), налази се на територији општине Шабац, у Петковици,
на катастарској парцели број 1977, КО Петковица, у приватној својини.

Споменик културе саграђен
је крајем 19. века на старијем култном месту. Изведен је под утицајем моравске стилске
школе као издужена грађевина триконхалне основе са три простране апсиде на истоку,
две певничке и једном олтарском, које су споља полигоналне, а изнутра полукружне.
На споју апсида издиже се осмострана купола. Изнад припрате са галеријом, доста
мањом у односу на наос, издиже се високи звоник. У олтарском простору дефинисани
су ђаконикон и проскомидија, у облику јако издужених и лучно засведених ниша са
јужне и северне стране. Дрвена олтарска преграда мањих димензија богато је украшена
дуборезом на коме доминирају биљни мотиви. Иконе се приписују Николи Марковићу,
с изузетком бочних двери које су из касније фазе. 

Фасадне површине, омалтерисане
и окречене у бело, оживљене су соклом од правилно тесаних гранитних блокова, кровним
хоризонталним венцем који тече дуж целе грађевине и плитким пиластрима међусобно
повезаним аркадама. На свим зидним платнима, сем на западном, постављени су издужени
прозорски отвори у облику лучно завршених монофора. На западној фасади, поред тога
што је главни портал наглашен посебном конструкцијом са забатом, истиче се и завршни
тимпанон оивичен са свих страна профилисаним венцем. Двоспратни звоник који надвишује
западну фасаду украшен је пиластрима на ивицама и хоризонталним венцима у врху.
У доњој етажи су постављене четири монофоре, а у горњој четири мања и удвојена прозора.


Споменик културе представља
вредно уметничко остварење друге половине 19. века. Уједно то је и култно место
познато по континуитету свог постојања и по моштима Св. Петке које се у њему чувају.


3. Заштићена околина
споменика културе обухвата следеће катастарске парцеле: бр. 1973, 1974, 1977,
1980, 1983, 1984, 1986, 1988 и 1990, КО Петковица, у приватној својини и број
1987, КО Петковица, у друштвеној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана радова који
могу угрозити статичку безбедност споменика културе;

4) изградња инфраструктуре
дозвољена је само уз претходно обезбеђење заштитних археолошких ископавања и адекватне
презентације налаза.

5. Утврђују се следеће
мере заштите заштићене околине споменика културе:

1) забрана радова који
могу угрозити статичку безбедност споменика културе;

2) изградња инфраструктуре,
извођење грађевинских радова и промена облика терена дозвољени су само уз претходно
обезбеђење заштитних археолошких ископавања и адекватне презентације налаза;

3) забрана складиштења
материјала и стварања депонија;

4) забрана просипања,
одлагања и депоновања, привременог или трајног, отпадних и штетних материја.

6. Списак покретних добара
од посебног културног и историјског значаја која се налазе у манастиру Петковица
чини саставни део ове одлуке и чува се у манастиру Петковица.

7. Ову одлуку објавити
у „Службеном гласнику Републике Србије”.





05
број 633-7999/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



