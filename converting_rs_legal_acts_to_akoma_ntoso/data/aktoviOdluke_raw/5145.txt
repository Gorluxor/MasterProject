


	
	Zakon

	


	
				ОДЛУКА 
				Мешовитог комитета бр. 3/2017основаног Споразумом о слободној трговини између Републике Србије и Републике Турске
				"Службени гласник РС - Међународни 
				уговори", број 1 од 10. јануара 2018.
				МЕШОВИТИ КОМИТЕТ,
				Имајући у виду Уговор о слободној трговини између Републике Србије и Републике Турске (у даљем тексту „Стране”), који је потписан 1. јуна 2009. године, а ступио на снагу 1. септембра 2010. године (у даљем тексту „Споразум”), а нарочито његов члан 11;
				Имајући у виду да став 1. члана 14. Споразума предвиђа да Република Србија и Република Турска „у напорима да постепено развијају и шире своју сарадњу, нарочито у контексту европских интеграција, сарађују са циљем даљег унапређивања инвестиција и постизања прогресивне либерализације и међусобног отварања својих тржишта за инвестиције и трговину услугама, у складу са одговарајућим одредбама Општег споразума о трговини услугама (ГАТС)”;
				Констатујући да ће у складу са ставом 2. члана 14. Споразума, Стране у оквиру Мешовитог комитета разматрати своју сарадњу у погледу услуга и инвестиција с циљем развијања и продубљивања својих односа у складу са чланом 14;
				Имајући у виду да став 2. члана 29. Споразума предвиђа да Мешовити комитет размотри могућност даље либерализације трговине између Страна;
				Уверене у потребу и целисходност додавања Споразуму Протокола о трговини услугама с циљем модернизације и проширења обима Споразума на трговину услугама;
				ОДЛУЧИЛЕ СУ КАКО СЛЕДИ:
				Члан 1.
				Протокол III о трговини услугама, који се налази у прилогу, а Стране су га парафирале 6. октобра 2017. биће потписан по окончању домаћих законских процедура обе Стране које су потребне за потписивање, а чиниће саставни део Споразума по окончању домаћих ратификационих процедура Страна.
				Члан 2.
				Ова одлука ступа на снагу на дан потписивања.
				У потврду чега су доле потписани пуномоћници, прописно овлашћени, потписали ову одлуку.
				Сачињено у Београду, 10. октобра 2017. године у два веродостојна примерка на енглеском језику.
				
					
						
							
								За Владу Републике Србије
								Потпредседник Владе и министар трговине, туризма и телекомуникација,
								Расим Љајић, с.р.
							
							
								За Владу Републике Турске
								Министар економије,
								Nihat Zaybekci, с.р.
							
						
					
				
				
				
	

