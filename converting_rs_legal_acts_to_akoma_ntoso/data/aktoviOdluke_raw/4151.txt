На основу члана 15. Закона о шумама и члана 36. Статута, члана 35. Закона о заштити животне средине и чл. 9. и 11. Закона о стратешкој процени утицаја на животну средину,
Управни одбор Јавног предузећа за газдовање шумама „Србијашуме”, на седници одржаној 30. августа 2010. године, доноси


ОДЛУКУ
о изради Стратешке процене утицаја Опште основе газдовања шумама за Голијско шумско подручје (2010–2019) на животну средину
“Службени гласник РС”, брoj 64 од 10. септембра 2010.

1. Приступа се изради Стратешке процене утицаја Опште основе газдовања шумама (у даљем тексту: Општа основа) за Голијско шумско подручје (2010–2019) на животну средину (у даљем тексту: Стратешка процена).

2. Стратешка процена обухватиће простор Голијског шумског подручја (у оквиру општина Ивањица, Сјеница, Чачак, Ариље и Лучани), односно државне и приватне шуме, заштићена природна добра, ловишта и рибарско подручје којима газдује и управља Јавно предузеће за газдовање шумама „Србијашуме”.

3. Разлози израде Стратешке процене дефинисани су територијалним обухватом и могућим утицајима Опште основе на животну средину на следећи начин:
– значај Опште основе за заштиту животне средине и одрживи развој проистиче из потребе да се заштити животна средина, унапреди квалитет живота и обезбеди одрживи развој;
– потребе да се у развоју шумског подручја сагледају стратешка питања заштите животне средине и обезбеди њихово решавање на одговарајући начин;
– чињенице да Општа основа представља оквир за припрему, односно израду и реализацију планских докумената нижег ранга (посебне основе газдовања шумама; ловне основе ловишта; планове управљања заштићеним природним добрима; програм управљања рибарским подручјем).

4. Стратешка процена биће рађена истовремено са израдом опште основе газдовања шумама за Голијско шумско подручје.

5. Израда Стратешке процене биће заснована на студијско-аналитичкој документацији из области заштите природе и животне средине, просторног планирања, шумарства, ловства и рибарства и другој релевантној документацији. 

6. Стратешком проценом биће разматрана питања заштите ваздуха, вода, земљишта, живог света, природе и природних добара, климатских промена, културно-историјске баштине и других створених вредности.

7. Извештај о стратешкој процени, као документ којим ће бити приказан поступак израде Стратешке процене и резултати до којих се дошло, као и начин интегрисања у Општу основу газдовања шумама, садржаће:
– Полазне основе стратешке процене;
– Опште и посебне циљеве стратешке процене и индикаторе;
– Процену могућих утицаја управљања и коришћења природним ресурсима са описом мера предвиђених за смањење негативних утицаја на животну средину;
– Смернице за израду стратешких процена на нижим хијерархијским нивоима;
– Програм праћења стања животне средине у току спровођења плана;
– Приказ коришћене методологије;
– Приказ начина одлучивања;
– Учешће заинтересованих страна у поступку израде и разматрања Извештаја о стратешкој процени;
– Закључке до којих се дошло током Стратешке процене.

8. Носилац израде Стратешке процене биће Јавно предузеће за газдовање шумама „Србијашуме”.
Стручни тим за израду Стратешке процене биће састављен од стручњака одговарајућег профила.

9. Министарства, посебне организације, јавна предузећа и установе надлежне за послове заштите природе и животне средине, заштиту споменика културе, енергетике, рударства, пољопривреде, шумарства и водопривреде и други заинтересовани органи и организације, доставиће у року од 30 дана од дана ступања на снагу ове одлуке расположиве податке, услове и документацију из делокруга свог рада носиоцу израде Стратешке процене.

10. Рок за израду Стратешке процене је шест месеци од дана ступања на снагу ове одлуке.

11. Средства за израду Стратешке процене обезбедиће Јавно предузеће за газдовање шумама „Србијашуме”.

12. Учешће јавности у разматрању Извештаја о стратешкој процени обезбедиће се у оквиру јавног увида у трајању од 30 дана у зградама скупштина општина наведених у ставу 2. ове одлуке.

13. За спровођење Одлуке о изради Стратешке процене утицаја Опште основе за Голијско шумско подручје (2010–2019) на животну средину задужује се генерални директор Јавног предузећа за газдовање шумама „Србијашуме”.

14. Извештај о Стратешкој процени утицаја Опште основе газдовања шумама за Голијско шумско подручје (2010–2019) на животну средину саставни је део основе.

15. Одлуку доставити:
– Министарству животне средине и просторног планирања,
– Министарству пољопривреде, шумарства и водопривреде,
– Заводу за заштиту природе Србије,
– генералном директору Јавног предузећа „Србијашуме”.
– архиви Јавног предузећа „Србијашуме”.

16. Ову одлуку објавити у „Службеном гласнику Републике Србије”.


Број 14/2010-8
Председник 
Управног одбора,
Момчило Којић,с.р.


