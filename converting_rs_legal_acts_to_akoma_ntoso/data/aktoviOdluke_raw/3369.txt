


	
	Zakon


	
			На основу члана 173. став 4. Закона о платним услугама („Службени гласник РС”, бр. 139/14 и 44/18) и члана 59. став 2. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 ‒ одлука УС и 44/18), 
			Гувернер Народне банке Србије доноси
			ОДЛУКУ
			о минималној вредности платних трансакција које се морају извршавати у битном платном систему 
			"Службени гласник РС", број 78 од 19. октобра 
			2018.
			1. Овом одлуком утврђује се минимална вредност домаћих платних трансакција у динарима које се морају извршавати у платном систему који је утврђен као битан у складу с чланом 166. Закона о платним услугама и одлуком којом се прописују начин и критеријуми за утврђивање битних платних система (у даљем тексту: битан платни систем). 
			2. У битном платном систему обавезно се извршавају платне трансакције по основу трансфера одобрења и директних задужења чији је појединачни износ већи од 300.000 динара.
			Платне трансакције из става 1. ове тачке не обухватају платне трансакције по основу трансфера одобрења и директних задужења код којих се пренос новчаних средстава обавља преко рачуна који се воде код истог пружаоца платних услуга.
			3. Даном ступања на снагу ове одлуке престаје да важи Одлука о минималној вредности платних трансакција које се морају извршавати у битном платном систему („Службени гласник РС”, брoj 57/15).
			4. Ова одлука објављује се у „Службеном гласнику Републике Србије” и ступа на снагу 22. октобра 2018. године.
			О. број 10
			У Београду, 17. октобра 2018. године
			Гувернер
			Народне банке Србије, 
			др Јоргованка Табаковић, с.р.
	

