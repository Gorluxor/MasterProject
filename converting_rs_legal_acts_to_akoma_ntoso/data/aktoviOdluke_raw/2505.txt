


	
	Zakon



	
			На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), а у вези са Уредбом о утврђивању Просторног плана подручја посебне намене археолошког налазишта Бело брдо („Службени гласник РС”, број 85/18),
			Влада доноси
			ОДЛУКУ
			о образовању Координационог тела за имплементацију Просторног плана подручја посебне намене археолошког налазишта Бело брдо 
			"Службени гласник РС", број 40 од 7. јуна 
			2019.
			1. Образује се Координационо тело за имплементацију Просторног плана подручја посебне намене археолошког налазишта Бело брдо, које се налази у Винчи (у даљем тексту: Координационо тело).
			2. Задаци Координационог тела су:
			1) праћење и координација активности на имплементацији Просторног плана подручја посебне намене за археолошко налазиште Бело брдо у Винчи;
			2) разматрање и предлагање приоритетних пројеката одређених Просторним планом, који су везани за:
			– санацију клизишта и одрона,
			– реконструкцију и изградња насипа до коте 76,50 mm,
			– изградњу канализационе мреже,
			– изградњу доводног челичног гасовода,
			– изградњу објекта музеја,
			– изградњу пристаништа „Винча”;
			3) разматрање и предлагање програма финансирања у складу са приоритетима;
			4) синхронизовање учешћа и рада надлежних установа задужених за реализацију појединачних пројеката у складу са дефинисаним приоритетима;
			5) дефинисање система мониторинга, евалуације и извештавања о спровођењу Плана;
			6) разматрање и предлагање организационог модела управљања археолошким налазиштем.
			3. У Координационо тело именују се:
			1) за председника:
			Данијела Ванушић, помоћник министра културе и информисања,
			2) за заменика председника:
			Бојана Симеуновић, саветник за филм, дигиталне и креативне индустрије и туризам у оквиру Јединице за имплементацију стратешких пројеката у Кабинету председника Владе,
			3) за чланове:
			– Ивана Зечевић Merrimen, Кабинет председника Владе,
			– Игор Ковачевић, Кабинет председника Владе,
			– ма Оливера Радојичић, просторни планер, самостални саветник у Министарству грађевинарства, саобраћаја и инфраструктуре,
			– Мирјана Дудић, дипл. инж. архитектуре, самостални саветник у Министарству трговине, туризма и телекомуникација,
			– Јелена Јолић, дипл. инж. грађевинарства, Републичка дирекција за воде – Министарство пољопривреде, шумарства и водопривреде,
			– Недељка Опарница, просторни планер, Управа за пољопривредно земљиште – Министарство пољопривреде, шумарства и водопривреде,
			– Душан Јовић, дипл. инж. шумарства, Управа за шуме – Министарство пољопривреде, шумарства и водопривреде,
			– Светлана Јовичинац, руководилац Сектора за урбанистичко планирање, Град Београд,
			– Синиша Темерински, архитекта-саветник Републичког завода за заштиту споменика културе у Београду,
			– Проф. др Ненад Тасић, Филозофски факултет у Београду,
			– Јелена Медаковић, директор Музеја града Београда.
			4. Стручну и административно-техничку потпору Координационом телу пружа Министарство културе и информисања.
			5. У раду Координационог тела могу учествовати и представници других органа и организација, као и друга стручна лица ради обављања задатака из тачке 2. ове одлуке.
			6. Координационо тело обављаће послове до одређивања управљача археолошким налазиштем Бело брдо у Винчи.
			7. Председник, заменик председника и чланови Координационог тела, као и друга ангажована лица немају право на накнаду за рад у Координационом телу.
			8. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 02-02-5393/2019-1
			У Београду, 6. јуна 2019. године
			Влада
			Председник,
			Ана Брнабић, с.р.
	

