





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

о утврђивању зграде Среског
начелства у Нишу за споменик културе

„Службени гласник
РС”, број 32 од 7.06.2001.





Тачка 1. 

Зграда
Среског начелства у Нишу утврђује се за споменик културе.

Тачка 2.

Зграда
Среског начелства у Нишу (у даљем тексту: споменик културе) налази се на територији
града Ниша, у Нишу, у Улици вожда Карађорђа број 23, у државној својини, на катастарским
парцелама бр. 1974/1 и 1974/3, КО Ниш – Ћеле Кула.

Споменик
културе саграђен је крајем прве деценије XX века за потребе Среског начелства. Претпоставља
се да је зграду пројектовао београдски архитекта Јован Новаковић (1883-1942). Грађевина
је разуђеног габарита, у првобитном решењу симетрична у односу на кулом наглашен
угаони део. Бочни трактови имали су приземље и спрат и истакнуте средишне ризалите,
у којима су биле простране дворане. Декорација је у духу сецесије са геометријским,
флоралним елементима и преплетом. Угаона кула је у висини другог спрата имала државни
грб изнад кога је под кровним венцем постављен са сваке стране сат са механизмом.
Тракт према Вождовој улици продужен је 1937. године са поновљеном пластичном декорацијом,
према пројекту београдског архитекте Драга Видачека, а 1957. године дограђен је
други спрат и продужени сви трактови по пројекту нишког архитекте Десимира Данчевића,
када је скинута сецесијска декорација. Главни улаз у зграду, смештен у угаону кулу,
води у улазни хол са пространим трокраким степеништем. У згради су данас смештени
правосудни органи. 

Поред
изузетних историјско-уметничких и архитектонских вредности, споменик културе има
и историјски значај за континуитет правосуђа у јужној Србији.

Тачка 3.

Заштићена
околина споменика културе обухвата следеће катастарске парцеле: бр. 1973,
1974/1, 1974/2, 1974/3 и 1974/4, КО Ниш – Ћеле Кула, у државној својини.

Тачка 4.

Утврђују
се следеће мере заштите споменика културе:

1)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

2)
забрана преправки, доградње и надградње;

3)
забрана промене намене;

4)
забрана радова који могу угрозити статичку безбедност споменика културе.

Тачка 5.

Утврђују
се следеће мере заштите заштићене околине споменика културе:

1)
забрана градње и постављања трајних или привремених објеката који својом наменом
и волуменом могу угрозити или деградирати споменик културе и његову заштићену околину;

2)
забрана градње објеката који нису у функцији споменика културе;

3)
забрана постављања покретних тезги, киоска и других привремених објеката унутар
заштићене околине;

4)
урбанистичко и комунално уређење, хортикултурно опремање и одржавање простора заштићене
околине у функцији споменика културе. 

Тачка 6.

Ову одлуку објавити у
„Службеном гласнику Републике Србије”.





05
број 633-1784/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



