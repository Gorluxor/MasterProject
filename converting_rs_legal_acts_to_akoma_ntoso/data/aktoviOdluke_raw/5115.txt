



На основу члана 79. став 1. Закона о социјалној заштити и
обезбеђивању социјалне сигурности грађана („Службени гласник РС”, бр. 36/91,
79/91 – др. закон, 33/93, 53/93 – др. закон, 67/93, 67/93 – др. закон 46/94,
48/94 – др. закон, 52/96, 29/01, 84/04, 101/05 – др. закон и 115/05) и члана
17. став 1. Закона о Влади („Службени гласник РС”, бр. 55/05, 71/05 – исправка
и 101/07),

Влада доноси



ОДЛУКУ

о
оснивању Центра за породични смештај деце и омладине Београд

"Службени
гласник РС", број 58 од 6. јуна 2008.



1. Оснива се Центар за породични смештај деце и омладине Београд.



2. Центар за породични смештај деце и омладине Београд (у даљем
тексту: Центар) организује и непосредно врши смештај деце и омладине без
родитељског старања и деце ометене породичним приликама, деце ометене у развоју
и деце са поремећајем понашања у хранитељске породице, врши увид у рад и пружа
стручну помоћ хранитељским породицама којима су деца поверена на хранитељство и
пружа стручну помоћ и врши стручно усавршавање запослених на пословима
хранитељства и координира рад радних јединица центра за породични смештај у
центрима за социјални рад.



3. Центар ће пословати под називом Центар за породични смештај
деце и омладине Београд.

Седиште Центра је у Београду, Улица Радослава Грујића број 17.



4. Центар је установа са својством правног лица.



5. Центар почиње са радом даном уписа у судски регистар.

Средства за почетак рада и рад Центра обезбеђена су у буџету
Републике Србије за 2008. годину.



6. Средства за рад Центра у државној су својини.



7. Органи Центра јесу: директор, Управни одбор и Надзорни одбор.

Директора Центра именује министар надлежан за социјална питања.

Управни одбор Центра има пет чланова и чине га два представника
оснивача, један представник локалне самоуправе, један представник запослених и
један представник корисника, односно старатеља или законских заступника
корисника.

Надзорни одбор има три члана и чине га један представник оснивача,
један представник локалне самоуправе и један представник запослених.

Управни и Надзорни одбор именује Влада.



8. До конституисања Управног одбора из тачке 7. став 3. ове одлуке
Влада ће именовати привремени управни одбор који има пет чланова и привремени
надзорни одбор који има три члана.

Управни одбор из става 1. ове тачке донеће статут Центра и друге
опште акте потребне за упис у судски регистар и почетак рада Центра.



9. До именовања директора Центра, његове послове обављаће вршилац
дужности директора Центра, кога ће именовати министар надлежан за социјална
питања.



10. Ова одлука ступа на снагу осмог дана од дана објављивања у
„Службеном гласнику Републике Србије”.



05 број 02-2188/2008

У Београду, 5. јуна 2008.
године

Влада

Потпредседник,

Божидар Ђелић, с.р.



