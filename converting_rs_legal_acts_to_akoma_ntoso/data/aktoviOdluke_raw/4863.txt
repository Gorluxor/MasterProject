


	
	Zakon


	
	На основу члана 47. став 1. Закона о културним добрима („Службени гласник РС”, бр. 71/94, 52/11 и 99/11 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС и 72/12),
	Влада доноси 
	
	ОДЛУКУ
	о утврђивању зграде Војногеографског института у Београду за споменик културе
	
	"Службени гласник РС", број 35 од 17. априла 
	2013.
	
	1. Зграда Војногеографског института у Београду утврђује се за споменик културе.
	2. Зграда Војногеографског института у Београду (у даљем тексту: споменик културе) налази се на територији општине Палилула, у граду Београду, Улица Мије Ковачевића број 5, у државној својини, на катастарској парцели број 617/48, КО Палилула, у државној својини.
	Споменик културе саграђен је у периоду 1950–1954. године, према пројекту архитекте Милорада Мацуре (1914–1989), једног од најистакнутијих представника српске и београдске градитељске сцене послератног периода. У просторно-функционалном смислу јасно се издвајају две целине које су биле намењене двема корисничким институцијама. Северно крило у којем је смештена Штампарија оријентисано је према парку, док је јужно крило, намењено Војногеографском институту, постављено према улици Мије Ковачевића. 
	
	Изградња објекта на темељима постојеће конструкције друге намене условила је коначан изглед и структуру објекта. Ослањајући се на затечену конструкцију, новим пројектом реализована је потпуно нова композиција и функционална организација простора, заснована на западноевропским интернационалним архитектонским узорима. У ширем смислу примењени обликовни елементи – корбизијански фасадни растер, брисолејска подела зидног платна, слободно третирана кровна раван, прилазна рампа, скулптурално обликовање функционалних елемената, слободан третман приземног дела који се развија по терену – сврставају споменик културе у најраније примере београдског градитељства на којима се препознаје напуштање соцреалистичких схватања и приближавање архитектонском речнику интернационалног стила.
	Споменик културе поседује архитектонско-урбанистичке и друштвено-историјске вредности. Војногеографски институт једна је од најстаријих државних и војних установа у Србији, која своју делатност обавља у континуитету од 1876. године до данас. Изградња новог објекта намењеног смештају Војногеографског института у првим послератним годинама, говори у прилог важности и значаја који је ова институција уживала у новоформираној држави. Подухват пројектовања и реализације објекта представља најрепрезентативнији пример превазилажења соцреализма у раним послератним годинама развоја српске архитектуре и први монументални објекат јавног карактера, конципиран у складу са прогресивним проевропским архитектонским начелима. По појединим елементима карактеристичним за његово пројектовање и реализацију ово дело представља пионирски рад у домаћој послератној продукцији – на њему је по први пут примењен систем са брисолејима и постигнуто јединство функционалних и естетских начела, остварена је доследна употреба модуларног система како у обликовању фасада, тако и у ентеријеру. У оквиру стваралачког опуса архитекте Милорада Мацуре, грађевина заузима истакнуто место и осликава аутора као личност прогресивних идеја и најсавременијих схватања, која су била истовремена са владајућим тенденцијама на европској градитељској сцени. 
	
	3. Заштићена околина споменика културе обухвата следеће катастарске парцеле број: 616/240, 616/280, 616/284, 617/141, 617/252, 617/53, КО Палилула, у државној својини.
	4. Утврђују се следеће мере заштите споменика културе:
	1) очување изворног изгледа спољашње архитектуре и ентеријера, хоризонталног и вертикалног габарита, свих конструктивних и декоративних елемената, стилских карактеристика, оригиналних материјала и функционалних карактеристика;
	2) ажурно праћење стања и одржавање конструктивно-статичког система, кровног покривача, свих фасада и исправности инсталација у споменику културе;
	3) очување аутентичног изгледа ентеријера репрезентативних делова споменика културе, свечане сале, улазног и степенишног простора са заједничким комуникацијама, са оригиналним декоративним елементима;
	4) забрана радова који могу угрозити статичку стабилност споменика културе; 
	
	5) забрана преправки, доградње, преградње и надградње споменика културе; 
	
	6) вођење електро и ТТ водова подземним путем;
	7) забрана постављања прикључних кутија, ормара и расхладних уређаја на фасадама споменика културе; 
	
	8) забрана постављања средстава за оглашавање на фасади и крову споменика културе.
	5. Утврђују се следеће мере заштите заштићене околине споменика културе:
	1) забрана градње и постављања трајних или привремених објеката који својом наменом, волуменом габарита по висини и облику могу угрозити или деградирати споменик културе и његову заштићену околину;
	2) забрана постављања покретних тезги, киоска и других привремених објеката унутар заштићене околине споменика културе;
	3) забрана радова који могу угрозити статичку безбедност споменика културе; 
	
	4) забрана извођења радова којима се врши промена облика или намене терена; 
	
	5) забрана постављања далековода, ваздушних електро и ТТ водова преко заштићених парцела; њихово вођење извршити подземним каналима, уз враћање терена у првобитно стање;
	6) урбанистичко и комунално уређење, хортикултурно опремање, неговање декоративне флоре и редовно одржавање заштићене околине споменика културе у функцији споменика културе. 
	
	6. Ова одлука ступа на снагу осмог дана од дана објављивања у „Службеном гласнику Републике Србије”.
	
	05 број 633-3048/2013
	У Београду, 12. априла 2013. године
	
	Влада
	Председник, 
	
	Ивица Дачић, с.р.

