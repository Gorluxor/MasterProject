





Untitled 1





Редакцијски пречишћен текст


На основу члана 452. Закона о привредним друштвима 
("Службени гласник РС", број 125/04) и члана 43. став 1. Закона о Влади 
("Службени гласник РС", бр. 55/05 и 71/05 – исправка),
Влада доноси
ОДЛУКУ
о изменама оснивачког акта Грађевинске дирекције Србије као једночланог друштва са ограниченом одговорношћу
"Службени гласник РС", бр. 106 од 24. новембра 2006, 25 
од 9. марта 2007, 83 од 27. новембра 2019.
I. ОСНОВНЕ ОДРЕДБЕ
Члан 1.
(1) Грађевинска дирекција Србије друштво са 
ограниченом одговорношћу, Београд (у даљем тексту: Друштво) је основано Одлуком 
о оснивању Грађевинске дирекције Србије као једночланог друштва са ограниченом 
одговорношћу ("Службени гласник РС", број 62/01) и уписано у Регистар привредних 
субјеката под бројем 508/05.
(2) Друштво се у свом пословању претежно бави развојем 
пројеката о некретнинама, услугама управљања пројектима, изградњом непокретности 
и купопродајом непокретности на тржишту.
*Службени гласник РС, број 83/2019

Члан 2.
Друштво је основано на неодређено време.

Члан 3.
(1) Друштво послује средствима у државној 
својини, која су као улог унета у Друштво и сопственим средствима које остварује 
развојем пројеката о некретнинама, пружањем услуга управљања пројектима, 
изградњом, продајом и куповином станова и других непокретности на тржишту.

(2) Друштво има својство правног лица.

(3) Друштво у правном промету са трећим лицима има 
сва овлашћења и иступа у своје име и за свој рачун.
*Службени гласник РС, број 83/2019

II. ПОСЛОВНО ИМЕ И СЕДИШТЕ
Члан 4.
(1) Пословно име Друштва гласи: "Грађевинска 
дирекција Србије" друштво с ограниченом одговорношћу, Београд.

(2) Скраћено пословно име Друштва је: "Грађевинска 
дирекција" д.о.о, Београд.

(3) Седиште Друштва је у Београду – Нови 
Београд, Булевар Арсенија Чарнојевића број 110.
(4) Aдреса Друштва за пријем електронске поште је 
office@gds.rs. Директор одлучује о промени адресе за пријем електронске поште.
*Службени гласник РС, број 83/2019

III. ЗАШТИТНИ ЗНАК ДРУШТВА
*Службени гласник РС, број 83/2019

Члан 5.
Брисан је (види члан 7. 
Одлуке - 83/2019-74)

Члан 6.
Друштво има заштитни знак и логотип, које утврђује 
директор Друштва.

IV. ПОДАЦИ О ОСНИВАЧУ
Члан 7.
Оснивач Друштва је Република Србија за коју на основу 
законског овлашћења оснивачка права врши Влада, Београд, Немањина број 11 (у 
даљем тексту: оснивач). Оснивач Друштва је 
Република Србија за коју на основу законског овлашћења оснивачка права врши 
Влада, матични број 07020171, Београд, Немањина број 11 (у даљем тексту: 
оснивач).
*Службени гласник РС, број 83/2019

V. ДЕЛАТНОСТ ДРУШТВА
Члан 8.
(1) Претежна делатност Друштва је: 
41.10 Разрада грађевинских пројеката. 
(2) Поред претежне делатности из става 1. овог члана 
Друштво обавља и следеће делатности:
41.20 – Изградња стамбених и нестамбених зграда
68.10 – куповина и продаја властитих некретнина,
68.20 – Изнајмљивање властитих или изнајмљених 
некретнина и управљање њима,
70.22 – Консултантске активности у вези са пословањем 
и осталим управљањем
71.11 – Архитектонска делатност
71.12. – Инжењерске делатности и техничко саветовање
73.20 – Истраживање тржишта и испитивање јавног мњења

(3) Друшто може обављати и друге делатности, 
укључујући и спољнотрговинску делатност, уколико за то испуњава услове 
предвиђене законом.
*Службени гласник РС, број 83/2019

VI. ОСНОВНИ КАПИТАЛ
Члан 9.
Укупан уписани новчани капитал Друштва износи: 
336.421,35 динара. Укупан уплаћени новчани капитал Друштва износи: 336.421,35 
динара – 12. новембра 2001. године.
Основни капитал друштва из става 1. овог члана је удео 
оснивача, као јединог члана са 100% учешћа у основном капиталу Друштва.
*Службени гласник РС, број 83/2019

VII. ПРАВА И ОБАВЕЗЕ ОСНИВАЧА
Члан 10.
(1) Основна права оснивача по основу удела су да:

1) управља Друштвом;

2) одлучује о расподели добити;

3) учествује у расподели ликвидационе или стечајне 
масе, после престанка Друштва стечајем или ликвидацијом, а по подмирењу обавеза 
Друштва;

4) буде информисан.

(2) Поред права из става 1. овог члана оснивач има и 
друга права у складу са законом и овом одлуком.

VIII. РАСПОДЕЛА ДОБИТИ
Члан 11.
Добит Друштва утврђена у складу са законом може се 
расподелити за повећање основног капитала, резерве или за друге намене, у складу 
са законом и овом одлуком.

IX. ЗАСТУПАЊЕ ДРУШТВА
Члан 12.
(1) Друштво у пословима унутрашњег и 
спољнотрговинског промета заступа директор Друштва без ограничења.

(2) Директор може у оквиру својих овлашћења дати 
другом лицу писано пуномоћје за заступање Друштва у складу са законом.

X. ОРГАНИ ДРУШТВА
Члан 13.
Органи друштва су: Скупштина Друштва и директор.

Члан 14.
(1) Овлашћења Скупштине Друштва врши оснивач, преко 
овлашћених представника.

(2) Одлуку о одређивању и разрешењу овлашћених 
представника у Скупштини Друштва доноси оснивач.

Члан 15.
Скупштина Друштва одлучује о:

1) одобравању финансијских извештаја;

2) доношењу годишњег програма рада и пословања 
Друштва;

3) именовању интерног ревизора и утврђивању накнаде 
за његов рад;

4) повећању и смањењу основног капитала Друштва;

5) промени делатности;
5а) избору и разрешењу директора;

6) утврђивању зараде директора;

7) статусним променама, промени правне форме и 
престанку Друштва;

8) промени пословног имена и седишта Друштва;

9) давању одобрења на правне послове директора и 
других повезаних лица са Друштвом;

10) стицању, продаји, давању у закуп, залагању или 
другом располагању имовином велике вредности, у складу са законом којим се 
уређује правни положај привредних друштава;

11) измени оснивачког акта;

12) образовању огранака Друштва и давању пословног 
пуномоћја огранцима;

13) другим питањима из делокруга Скупштине у складу 
са законом и овом одлуком.
*Службени гласник РС, број 25/2007

Члан 16.
Брисан је ранији став 1. (види члан 2. Одлуке - 
25/2007-3)

(1) Директор се именује на четири године.

(2) Директор је у радном односу у Друштву са пуним 
радним временом.
*Службени гласник РС, број 25/2007

Члан 17.
Директор Друштва:

1) заступа Друштво;

2) организује и води пословање Друштва у складу са 
законом и овом одлуком;

3) стара се о законитости рада и одговара за 
законитост рада Друштва;

4) предлаже доношење одлука из делокруга Скупштине 
Друштва;

5) спроводи одлуке Скупштине Друштва;

6) одлучује о правима, обавезама и одговорностима 
запослених у Друштву у складу са законом којим се уређују радни односи;

7) доноси акт о организацији и систематизацији 
послова и друге опште акте Друштва у складу са законом;

8) обавља друге послове у складу са законом и овом 
одлуком који нису у делокругу Скупштине Друштва.

XI. ИНТЕРНИ РЕВИЗОР
Члан 18.
Интерни ревизор:

1) контролише веродостојност и комплетност 
финансијских извештаја Друштва;

2) контролише усклађеност пословања Друштва са 
законом, годишњим програмом рада и пословања Друштва;

3) обавља и друге послове у складу са законом.

Члан 19.
(1) Интерни ревизор извештава Скупштину Друштва о:

1) веродостојности и потпуности финансијских 
извештаја Друштва;

2) основаности предлога за расподелу добити;

3) другим питањима од значаја за оцену законитости и 
целисходности поступања у спровођењу пословне политике и пословању Друштва.

(2) Интерни ревизор подноси извештај по питањима из 
става 1. овог члана најмање једанпут годишње приликом разматрања годишњег 
финансијског извештаја, а по потреби и у току године када то затражи Скупштина 
Друштва.

XII. АКТИ И ДОКУМЕНТА ДРУШТВА
Члан 20.
У Друштву се води књига удела, са подацима и на начин 
прописан законом којим се уређује правни положај привредних друштава.

Члан 21.
(1) У Друштву се води књига одлука.

(2) У књигу одлука уносе се одлуке које доноси 
Скупштина Друштва, у складу са овом одлуком.

Члан 22.
(1) Општи акти Друштва су правилник и одлуке којима 
се на општи начин уређују одређена питања.

(2) Измене и допуне правилника и одлука врше се на 
начин и по поступку који су одређени за њихово доношење.

Члан 23.
Друштво води пословне књиге и саставља и подноси 
рачуноводствене исправе и финансијске извештаје, у складу са законом којим се 
уређује рачуноводство и ревизија.

Члан 24.
Друштво је дужно да држи и чува све акте и документе 
Друштва, у складу са законом којим се уређује правни положај привредних 
друштава.

XIII. ЗАШТИТА ЖИВОТНЕ СРЕДИНЕ
Члан 25.
Друштво је дужно да се стара о заштити животне 
средине, у складу са законом и другим прописима.

XIV. ПРЕСТАНАК ДРУШТВА
Члан 26.
Друштво престаје:

1) одлуком Скупштине Друштва;

2) статусним променама које воде престанку Друштва;

3) стечајем или ликвидацијом;

4) ако се правноснажном одлуком утврди да је 
регистрација Друштва била ништава и одреди брисање Друштва;

5) у другим случајевима предвиђеним законом.

XV. ПРЕЛАЗНЕ И ЗАВРШНЕ ОДРЕДБЕ
Члан 27.
Запослени у Грађевинској дирекцији Србије, као 
једночланом друштву са ограниченом одговорношћу, Београд, даном регистрације 
Друштва настављају да раде у Друштву.

Члан 28.
Брисан је (види члан 11. 
Одлуке - 83/2019-74)

Члан 29.
Ову одлуку објавити у "Службеном гласнику Републике 
Србије".

05 број 02-14577/2001-5
У Београду, 23. новембра 2006. године
Влада
Председник,
Војислав Коштуница, с. р.
ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ОДЛУКЕ
 
Одлука о изменама Одлуке о оснивању Грађевинске дирекције 
Србије као једночланог друштва са ограниченом одговорношћу: „Службени гласник 
РС“, број 83/2019-74
Члан 12.
Друштво ову одлуку региструје и објављује код 
Агенције за привредне регистре.
Члан 13.
Ову одлуку објавити у „Службеном гласнику 
Републике Србије”.
Члан 14.
Oву одлуку испред Скупштине потписује 
председник Скупштине.






