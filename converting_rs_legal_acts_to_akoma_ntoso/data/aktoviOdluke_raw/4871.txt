





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању зграда Генералштаба Војске Србије
и Црне Горе и Министарства одбране у Београду за споменик културе

„Службени гласник
РС”, број 115 од
27. децембра 2005.





1. Зграде Генералштаба
Војске Србије и Црне Горе и Министарства одбране у Београду утврђују се за споменик
културе.

2. Зграде Генералштаба
Војске Србије и Црне Горе и Министарства одбране у Београду (у даљем тексту: споменик
културе) налазе се на територији општине Савски венац, у Београду, Улица Кнеза Милоша
број 33-41, у државној својини, на катастарским парцелама бр. 804/2 и 969, КО Савски
венац.

Споменик културе саграђен
је 1956-1965. године, према пројекту једног од највећих представника југословенског
модерног покрета у архитектури Николе Добровића. Чини га комплекс зграда Генералштаба
Војске Србије и Црне Горе и Министарства одбране. 

Комплекс карактеришу
два монументална, степенасто завршена тракта који се каскадно спуштају ка Немањиној
улици, креирајући на тај начин урбани симбол градске капије. Трактови су постављени
паралелно са Улицом кнеза Милоша и повучени су са регулационе линије, тако да им
се прилази кроз два доминантна портика. Осим експресивних каскадних форми, фасаде
одликује примена контрастних материјала – робусног, буњастог камена из Косјерића,
мрко-црвене боје, на који су налегле беле, углађене мермерне плоче са острва Брача.
Убедљив визуелни мотив представљају прозорске траке на фасадама, обликоване у духу
позног модернизма. Мотив куле, постављене као визуелни акценат на завршетку једног
тракта (Б), такође доминира целокупном силуетом комплекса. 

Споменик културе је једино
и најкомплексније остварење уваженог модернисте Николе Добровића који заузима посебно
место у српској и широј југословенској архитектури. Како својим експресивним формама,
тако и урбанистичком диспозицијом и снагом целокупног ансамбла, постављеног на раскршћу
најпрометнијих градских саобраћајница, овај архитектонски комплекс постао је једна
од најмаркантнијих урбаних слика Београда. 

3. Заштићена околина
споменика културе обухвата следеће катастарске парцеле: бр. 804/2 и 969, КО Савски
венац, у државној својини. 

4. Утврђују се следеће
мере заштите споменика културе:

1) очување аутентичног
изгледа, хоризонталног и вертикалног габарита, конструктивних и обликовних елемената
архитектуре, као и оригиналних материјала;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе.

5. Утврђују се следеће
мере заштите заштићене околине споменика културе:

1) забрана градње или
постављање објеката трајног или привременог карактера који својом наменом, габаритом,
волуменом и обликом могу угрозити или деградирати споменик културе и његову заштићену
околину;

2) урбанистичко, комунално
и хортикултурно уређење, одржавање и коришћење простора заштићене околине споменика
културе.

6. Ову одлуку објавити
у „Службеном гласнику Републике Србије”.





05
број 633-8111/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



