



На
основу члана 214. став 1. Закона о здравственој заштити („Службени гласник РС”,
број 107/05), члана 9. Закона о јавним агенцијама („Службени гласник РС”, бр.
18/05 и 81/05) и члана 43. став 1. Закона о Влади („Службени гласник РС”, бр.
55/05, 71/05 – исправка, 101/07 и 65/08),

Влада
доноси





ОДЛУКУ

о оснивању Агенције за
акредитацију здравствених установа Србије

„Службени гласник РС“,
број 94 од 17. октобра
2008.





1. Оснива се Агенција за акредитацију
здравствених установа Србије (у даљем тексту: Агенција) ради обављања стручних,
регулаторних и развојних послова у поступку акредитације здравствених установа.

2. Назив Агенције је Агенција
за акредитацију здравствених установа Србије.

Седиште Агенције је у Београду,
улица др Суботића број 5.

3. Агенција је самостална у
свом раду.

Агенција има својство правног
лица које стиче уписом у судски регистар.

Агенција за своје обавезе одговара
средствима којима располаже.

4. Делатност Агенције јесте:

1) утврђивање стандарда за
акредитацију здравствених установа;

2) процена квалитета пружене
здравствене заштите становништву;

3) решавање у управним стварима
о акредитацији здравствених установа;

4) издавање јавних исправа
о акредитацији (сертификат);

5) вођење евиденције о издатим
сертификатима.

Делатност из става 1. ове тачке
Агенција обавља као поверене послове државне управе, у складу са законом.

На акт из става 1. подтачка
1) ове тачке сагласност даје Влада, у складу са законом.

5. Средства за оснивање и почетак
рада Агенције обезбеђују се у буџету Републике Србије.

Агенција може стицати средства
за рад од поклона, легата, завештања и донација, у складу са законом.

6. Органи Агенције јесу: Управни
одбор и директор.

Органе из става 1. ове тачке
именује и разрешава Влада.

7. Управни одбор има председника
и шест чланова.

Чланови Управног одбора јесу:

1) један представник Лекарске
коморе Србије;

2) један представник Стоматолошке
коморе Србије;

3) један представник Фармацеутске
коморе Србије;

4) један представник Коморе
биохемичара Србије;

5) један представник Републичког
завода за здравствено осигурање;

6) један представник Института
за јавно здравље Србије „др Милан Јовановић Батут”;

7) један представник Министарства
здравља из реда државних службеника на положају.

Чланови Управног одбора именују
се на пет година и могу бити поново именовани.

8. Управни одбор:

1) доноси Статут;

2) усваја годишњи програм рада
и финансијски план;

3) усваја годишњи извештај
о раду и завршни рачун;

4) доноси друге опште акте,
у складу са законом;

5) усмерава рад директора и
издаје му упутства за рад;

6) врши надзор над пословањем
Агенције;

7) подноси извештај о раду
и пословању Агенције оснивачу;

8) обавља и друге послове у
складу са законом и Статутом Агенције.

9. Директор: 

1) организује и руководи радом
и пословањем Агенције;

2) доноси одлуке, односно управне
акте из надлежности Агенције, осим одлука које доноси Управни одбор:

3) заступа и представља Агенцију;

4) одговара за законитост рада,
као и за стручни рад Агенције;

5) извршава одлуке Управног
одбора и предузима мере за њихово спровођење;

6) предлаже акте које доноси
Управни одбор;

7) доноси акт о унутрашњој
организацији и систематизацији радних места у Агенцији;

8) предлаже програм рада Агенције;

9) обавља друге послове утврђене
законом и Статутом Агенције.

10. Влада ће именовати привременог
директора Агенције, у року од 30 дана од дана ступања на снагу ове одлуке.

11. Влада ће именовати чланове
Управног одбора Агенције у року од 30 дана од дана ступања на снагу Одлуке о оснивању
Агенције.

12. Ова одлука ступа на снагу
осмог дана од дана објављивања у „Службеном гласнику Републике Србије”.





05 број
022-4300/2008

У Београду,
16. октобра 2008. године

Влада


Први
потпредседник Владе – 

заменик
председника Владе,

Ивица
Дачић, с.р.





