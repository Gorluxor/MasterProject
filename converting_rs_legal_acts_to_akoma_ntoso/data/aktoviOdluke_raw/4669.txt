





На
основу члана 47. став 1. Закона о културним добрима („Службени гласник
Републике Србије”, бр. 71/94),

Влада
Републике Србије доноси

ОДЛУКУ

о утврђивању старе
воденице у Деспотовцу за споменик културе

„Службени гласник
РС”, број 32 од 7.06.2001.





Тачка 1.

Стара
воденица у Деспотовцу утврђује се за споменик културе.

Тачка 2.

Стара
воденица у Деспотовцу (у даљем тексту: споменик културе) налази се на
територији општине Деспотовац, у центру града Деспотовца, у државној својини,
на катастарским парцелама бр. 21/2, 225/3 и 23/1, КО Варош Деспотовац.

Споменик
културе је подигнут тридесетих година деветнаестог века, а данашњи изглед је
добио 1855. године. То је монументална приземна грађевина од камена са пет
воденичких витла, двоводног крова покривеног ћерамидом и два лучна свода над
уређеним воденичким јазом. Удео у власништву над воденицом имао је и манастир
Манасија, од њеног настанка па све до шездесетих година овог века, тако да је
она и данас позната као „манастирска воденица”. 

Као
значајан привредни објекат у време настанка, воденица је, са ханом поред ње
срушеним педесетих година XX века, представљала жижу око које је формиран
данашњи Деспотовац.

Тачка 3.

Заштићена
околина споменика културе обухвата следеће катастарске парцеле: бр. 20, 21/2,
23/1 и 225/3, КО Варош Деспотовац, у државној својини.

Тачка 4.

Утврђују
се следеће мере заштите споменика културе:

1)
очување изгледа и стања споменика постигнутог конзерваторско-рестаураторским
радовима из 1996. године;

2)
ажурно праћење стања и одржавања конструктивно-статичког система, кровног
покривача, свих фасада, ентеријера и исправности инсталација у споменику
културе;

4)
забрана радова који могу угрозити статичку безбедност споменика културе;

5)
коришћење споменика културе искључиво за намене културног, образовног или
административног карактера.

Тачка 5.

Утврђују
се следеће мере заштите околине споменика културе:

1)
уређивање парковског простора са одговарајућим мобилијаром;

2)
континуирано текуће одржавање воденичког јаза са благовременом изменом воде;

3)
забрана подизања објеката трајног или привременог карактера, осим објеката
народног градитељства и са етнолошким садржајем.

Тачка 6.

Ову одлуку објавити
у „Службеном гласнику Републике Србије”.





05
број 633-1798/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.





