


	
	Zakon


	
			
			Редакцијски пречишћен текст
			
			
			На основу члана 51. став 2. и члана 54. став 2. Закона о високом образовању („Службени гласник РС”, бр. 88/17 и 27/18 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о оснивању Академије техничко-уметничких струковних студија Београд
			"Службени гласник РС", бр. 62 од 30. августа 2019, 
			82 од 22. новембра 2019.
			1. Овом одлуком оснива се високошколска установа под називом: Академија техничко-уметничких струковних студија Београд (у даљем тексту: Академија) са седиштем у Београду, тако што се врши статусна промена спајања Високе школе електротехнике и рачунарства струковних студија, у Београду, Војводе Степе 283 (у даљем тексту: Висока школа електротехнике), Високе школе струковних студија за информационе и комуникационе технологије, у Београду, Здравка Челара 16 (у даљем тексту: Висока школа за информационе технологије), Високе грађевинско-геодетске школе струковних студија, у Београду, Милана Ракића 42 (у даљем тексту: Висока грађевинска школа), Високе железничке школе струковних студија, у Београду Здравка Челара 14 (у даљем тексту: Висока железничка школа), Високе текстилне струковне школе за дизајн, технологију и менаџмент, у Београду, Старине Новака 24 (у даљем тексту: Висока текстилна школа). 
			2. Седиште Академије је у Београду.
			3. Академија је самостална високошколска установа која у обављању делатности обједињује образовни, примењено-истраживачки и стручни рад, као компоненте јединственог процеса високог образовања.
			Академија је установа која обавља делатност високог образовања кроз остваривање основних, специјалистичких и мастер струковних студија, из више научних и стручних области у оквиру образовно-научних поља: Техничко-технолошке науке и Уметност.
			4. Академија интегрише функције свих организационих јединица и стручних служби у свом саставу и има својство правног лица са свим правима и обавезама у правном промету и према трећим лицима.
			5. Академија има орган управљања – савет, орган пословођења – председника, стручне органе и студентски парламент.
			Утврђивање органа, поступак избора и разрешења, број чланова колективних органа, надлежност и друга питања у вези са органима Академије, уређују се статутом Академије, у складу са законом.
			6. Средства за обављање делатности Академије обезбеђују се из буџета Републике Србије и других извора финансирања, у складу са законом.
			7. Орган управљања Академије је Савет.
			До избора и конституисања Савета Академије у складу са Законом о високом образовању, статутом и општим актима Академије, његове послове обављаће Привремени савет у саставу:
			1) проф. др Ненад Радовић, председник;
			2) проф. др Саша Митић, члан; 
			3) проф. др Славко Муждека, члан;
			4) проф. др Рајко Миодраговић, члан;
			5) Жарко Оташевић, дипл. филолог.
			Именовањем Привременог савета престаје мандат органима Високе школе електротехнике, Високе школе за информационе технологије, Високе грађевинске школе, Високе железничке школе, Високе текстилне школе.
			8. Привремени савет Академије:
			1) донеће статут Академије у року од 30 дана од дана ступања ове одлуке на снагу;
			2) донеће годишњи програм рада Академије;
			3) донеће опште акте неопходне за обављање делатности и функционисање Академије, у року од 90 дана од дана ступања на снагу ове одлуке;
			4) донеће план реорганизације високошколских јединица изван седишта;
			5) спровешће анализу пословања;
			6) обављаће и друге послове из надлежности Савета утврђене Законом, статутом и другим општим актима.
			9. За вршиоца дужности председника Академије именује се проф. др Бојан Бабић. 
			Именовањем вршиоца дужности председника Академије престаје мандат органима пословођења Високе школе електротехнике, Високе школе за информационе технологије, Високе грађевинске школе, Високе железничке школе, Високе текстилне школе
			.
			Вршилац дужности председника Академије обављаће послове органа пословођења: Високе школе електротехнике, Високе школе за информационе технологије, Високе грађевинске школе, Високе железничке школе, Високе текстилне школе
			, до уписа Академије у судски регистар.
			10. Вршилац дужности председника подноси захтев за издавање дозволе за рад у року од 60 дана од дана доношења статута Академије.
			11. Савет, председник и стручни органи Академије и студентски парламент биће изабрани, односно именовани, у складу са Законом о високом образовању, статутом и општим актима Академије, у року од шест месеци од дана доношења статута.
			Именовањем стручних органа и студентског парламента Академије у складу са законом, статутом и општим актима Академије, престаје мандат стручним органима и студентским парламентима Високе школе електротехнике, Високе школе за информационе технологије, Високе грађевинске школе, Високе железничке школе, Високе текстилне школе.
			12. Студенти Високе школе електротехнике, Високе школе за информационе технологије, Високе грађевинске школе, Високе железничке школе, Високе текстилне школе
			уписани на студијске програме закључно са школском 2019/2020. годином настављају студије на уписаним студијским програмима према започетом наставном плану и програму, условима и правилима студија, у складу са законом.
			13. До добијања дозволе за рад и уписа Академије у судски регистар, Висока школа електротехнике, Висока школа за информационе технологије, Висока грађевинска школа, Висока железничка школа, Висока текстилна школанастављају извођење акредитованих студијских програма, у складу са важећом дозволом за рад.
			14. До добијања дозволе за рад и уписа Академије у судски регистар, јавне исправе ће се издавати и оверавати сувим жигом Високе школе електротехнике, Високе школе за информационе технологије, Високе грађевинске школе, Високе железничке школе, Високе текстилне школе, а потписиваће их вршилац дужности председника Академије.
			15. Даном уписа у судски регистар, Академија преузима запослене, имовину, права и обавезе, матичне књиге студената и све друге евиденције Високе школе електротехнике, Високе школе за информационе технологије, Високе грађевинске школе, Високе железничке школе, Високе текстилне школе.
			16. Ова одлука ступа на снагу осмог дана од дана објављивања у „Службеном гласнику Републике Србије”.
			*Службени гласник РС, број 82/2019
			05 број 022-7976/2019
			У Београду, 29. августа 2019. године
			Влада
			Председник,
			Ана Брнабић, с.р.
	

