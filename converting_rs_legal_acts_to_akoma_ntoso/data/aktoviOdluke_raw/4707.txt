



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
МОЉКОВИЋА ЧЕСМЕ У КРЕМНИ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Мољковића чесма у Кремни утврђује се за споменик
културе.

Тачка 2.

Мољковића чесма у Кремни (у даљем тексту: споменик
културе) налази се на територији општине Ужице, у Кремни, у друштвеној својини,
на катастарској парцели број 9821 КО Кремна.

Споменик културе је, као своју задужбину, саградио крај
старог кириџијског пута наспрам надалеко познатог хана његов власник Радован
Мољковић 1858. године. Грађена је клесаним каменом са истакнутијим централним
делом обимног потпорног зида. Пред чесмом је плато на чијем је једном углу
уграђена римска стела са оближње некрополе. Уз спољну ивицу платоа постављени
су камени валови у које дотиче вода са чесме за напајање караванских коња и
стоке. Чесма је са две луле изнад којих је у каменој плочи уклесан натпис о
градитељу и времену градње. Чесму је радио чувени мајстор Радосав Чикириз из
Драгачева. Значајно доприносећи, архитектонским решењем и функцијом, укупном
изгледу и садржају целине коју чини са ханом, Мољковића чесма, као задужбина и
место окупљања, представља одраз обичајног и друштвеног живота средине у којој
се налази.

Тачка 3.

Заштићена околина споменика културе обухвата катастарску
парцелу број 9821 КО Кремна, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа;

2) забрана радова који могу угрозити статичку
безбедност споменика културе.

Тачка 5.

Утврђују се следеће мере заштите заштићене околине
културног добра:

1) уклањање асфалтног покривача са прилаза око чесме и
довођење простора у првобитно стање;

2) забрана паркирања;

3) забрана прања возила;

4) одржавање комуналне хигијене.

Тачка 6.

Ову одлуку објавити у „Службеном гласнику Републике
Србије”.



05
број 633-1530/98-1

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



