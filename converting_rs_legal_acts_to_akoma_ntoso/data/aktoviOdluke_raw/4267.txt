





На
основу чл. 27. и 35. Закона о планирању и уређењу простора и насеља („Службени гласник
РС”, бр. 44/95, 23/96, 16/97 и 46/98),

Влада
Републике Србије доноси





ОДЛУКУ

О ИЗРАДИ ПРОСТОРНОГ ПЛАНА
ПОДРУЧЈА АРХЕОЛОШКОГ НАЛАЗИШТА РОМУЛИЈАНА–ГАМЗИГРАД

„Службени
гласник РС”, број 64 од
16.
новембра 2001.







1. Приступа се изради
Просторног плана подручја археолошког налазишта Ромулијана–Гамзиград (у даљем тексту:
Просторни план).

2. Циљ доношења просторног
плана је утврђивање планских решења, режима и услова коришћења, организације, уређења
и заштите простора којима се обезбеђује заштита и презентација археолошког налазишта
Ромулијана–Гамзиград, природних и амбијенталних вредности; успостављање зона са
различитим режимом заштите и коришћења простора; усмеравање дугорочног развоја подручја,
туризма и других активности комплементарних функцији презентације археолошког налазишта
и изградње и уређења насеља, инфраструктурних система и објеката; обезбеђивање услова
за просторну, саобраћајну, туристичку и друге облике интеграције подручја са окружењем.

3. Подручје Просторног
плана обухвата целе катастарске општине Гамзиград и Звездан на делу територије општине
Зајечар.

Подручје Просторног плана
дато је на графичком приказу, који је одштампан уз ову одлуку и чини њен саставни
део.

4. Просторни план садржаће
разраду на нивоу регулационог плана за непокретно културно добро, заштићену околину
археолошког налазишта Ромулијана–Гамзиград и заштину зону са прелазним режимом заштите
и коришћење простора.

5. Концепција Просторног
плана биће заснована на студијској и планској документацији, резултатима досадашњих
истраживања, постојећој урбанистичкој и развојоној документацији и елаборату заштите
подручја непокретног кутлурног добра.

6. Носилац израде Просторног
плана је Министарство урбанизма и грађевина – Завод за просторно планирање и урбанизам.

7. Министарства, посебне
организације, јавна предузећа и установе надлежне за послове саобраћаја и телекомуникација,
водопривреде, туризма и здравља и заштите животне околине доставиће у року од тридесет
дана од дана ступања на снагу ове одлуке све расположиве податке, услове и документацију
из делокруга свог рада носиоцу израде Просторног плана.

8. Рок за израду и доношење
Просторног плана је 15 месеци од дана ступања на снагу ове одлуке.

9. Средства за израду
Просторног плана обезбедиће Министарство урбанизма и грађевина и Скупштина општине
Зајечар на основу уговора о изради Просторног плана подручја археолошког налазишта
Ромулијана–Гамзиград број 350-01-1001/98-03 од 9. новембра 1998. године.

Средства за израду елабората
заштите подручја непокретног културног добра из тачке 5. ове одлуке обезбедиће Министарство
културе.

10. Нацрт просторног
плана биће изложен на јавни увид у трајању од 30 дана у згради Скупштине општине
Зајечар.

Истовремено са јавним
увидом спровешће се стручна расправа о Нацрту просторног плана са јавним предузећима
и другим заинтересованим предузећима, друштвима и асоцијацијама са територије општине
Зајечар.

11. Ова одлука ступа
на снагу осмог дана од дана објављивања у „Службеном гласнику Републике Србије”.





05
број 350-14568/2001-2

У
Београду, 1. новембра 2001. године

Влада
Републике Србије

Потпредседник,

проф.
др Жарко Кораћ, с.р.







