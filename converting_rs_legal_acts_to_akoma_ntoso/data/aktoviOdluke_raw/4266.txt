



На основу члана 27.
став 1. и члана 35. став 2. Закона о планирању и уређењу простора и насеља
(„Службени гласник РС”, бр. 44/95, 23/96, 16/97 и 46/98),

Влада Републике Србије, доноси





ОДЛУКУ

О ИЗРАДИ ПРОСТОРНОГ
ПЛАНА ПОДРУЧЈА ИЗВОРИШТА ВОДОСНАБДЕВАЊА РЕГИОНАЛНОГ ПОДСИСТЕМА „РЗАВ"

„Службени гласник
РС", број 42 од 12. октобра 1999.





1. Приступа се изради Просторног плана подручја
изворишта водоснабдевања регионалног подсистема „Рзав" (у даљем тексту:
Просторни план).

2. Циљ доношења Просторног плана је утврђивање
концепције, планских решења, режима и услова коришћења, организације, уређења и
заштите простора којима се обезбеђује заштита изворишта водоснабдевања
регионалног Западноморавско-рзавског система за снабдевање становништва водом –
подсистем „Рзав" (у даљем тексту: извориште регионалног подсистема
„Рзав"); рационално коришћење и очување природних ресурса; заштита и
унапређење животне средине, природних и непокретних културних добара;
валоризација компаративних погодности подручја за развој и просторни,
саобраћајни, привредни и други облици интеграције подручја са окружењем.

3. Подручје Просторног плана обухвата делове територија
општина Ариље, Пожега, Ивањица, Нова Варош, Чајетина и Ужице, и то: на
територији општине Ариље целу катастарску општину Ђедовац и делове катастарских
општина Северово, Крушчица, Радошево, Висока, Бјелуша, Врање и Тодовићи; на
територији оптшине Пожега целу катастарску општину Роге и део катастарске
општине Сврачково; на територији општине Ивањица целе катастарске општине Пресека,
Маскова и Брезова и делове катастарских општина Клекова, Мочиоци и Равна Гора;
на територији општине Нова Варош целу катастарску општину Бела Река и делове
катастарских општина Јасеново, Ојковица, Кучани, Негбина и Драгалица; на
територији општине Чајетина целе катастарске општине Рожанство, Алин Поток,
Трнава, Сирогојно, Чичково, Дренова и Жељине и делове катастарских оптшинеа
Љубиш, Гостиње, Чајетина, Мешник и Крива Река; на територији општине Ужице целе
катастарске општине Скржути и Равни и делове катастарских општина Никојевићи и
Дрежник.

Подручје Просторног плана приказано је на графичком
приказу, који је одштампан уз ову одлуку и чини њен саставни део.

4. Просторни план садржаће разраду на нивоу
регулационог плана за простор који је потребан за реализацију приоритетних
радова и заштиту изворишта регионалног подсистема „Рзав".

5. Концепција Просторног плана биће заснована на
студијама и истраживањима, техничкој документацији урађеној на нивоу генералних
и идејних пројеката и процени утицаја регионалног подсистема „Рзав" на
животну средину.

6. Носилац израде Просторног плана је Министарство
грађевина – Завод за просторно планирање и урбанизам.

7. Рок за израду Просторног плана је годину дана од
дана објављивања ове одлуке у „Службеном гласнику Републике Србије".

8. Средства за израду Просторног плана обезбедиће
Министарство грађевина, Министарство пољопривреде, шумарства и водопривреде и
ЈП за водоснабдевање „Рзав" из Ариља на основу Уговора о изради Просторног
плана подручја изворишта водоснабдевања регионалног система „Рзав" број
350-01-580/98-03 од 1. октобра 1998. године.

9. Нацрт просторног плана биће изложен на јавни увид у
трајању од 30 дана у зградама скупштина општина Ариље, Пожега, Ивањица, Нова
Варош, Чајетина и Ужице.

Истовремено са јавним увидом спровешће се стручна
расправа о Нацрту просторног плана са научним институцијама, установама и
јавним предузећима и другим заинтересованим предузећима, друштвима и
асоцијацијама са територија општина из става 1. ове тачке и општина Чачак,
Лучани и Горњи Милановац.

10. Ова одлука ступа на снагу осмог дана од дана
објављивања у „Службеном гласнику Републике Србије".

05 број
350-1263/99-3

У Београду,
9. септембра 1999. године

Влада
Републике Србије

Потпредседник,

др
Војислав Шешељ, с.р.







