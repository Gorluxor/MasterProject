



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КУЋЕ
ЗДРАВКА ЂУРИЋА У БЕОГРАДУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1. 

Кућа Здравка Ђурића у Београду утврђује се за споменик
културе.

Тачка 2. 

Кућа Здравка Ђурића у Београду (у даљем тексту:
споменик културе) налази се на територији града Београда, општина Стари град,
Улица призренска број 7, у друштвеној својини, на катастарским парцелама бр.
2940/1, 2940/2 и 2940/3, КО Стари град.

Споменик културе реализован је 1937. године према
пројекту академика, архитекте Бранислава Којића. Проблеми које је архитекта
Бранислав Којић овде требао да реши били су вишеструки. Неповољност изазвану
особинама терена Којић је решио масивним постаментом изнад којег се слободно
развијају горњи спратови разуђени плитким испадима фасадних равни и лођа, што
се посебно истиче на фасади окренутој према реци Сави. Чињеница да је једна
трећина објекта била пословна, а две трећине репрезентативно стамбена, решена
је тако што се пословни део јасно издваја низом јединствено уоквирених
прозорских отвора. Неоспорно је да су проблеми решени тако да управо ово дело
уноси праву „европску димензију” у српски модернистички покрет, чији је
протагониста у српској архитектури у времену од 1921. до 1941. године био и сам
Бранислав Којић. 

По својој просторно-урбанистичкој и функционалној шеми,
као и доследности архитектонског израза, лишеног импровизација, артикулисаног у
најбољој традицији европске Модерне, овај споменик културе спада у врхунска
остварења наше модернистичке архитектуре. 

Тачка 3. 

Заштићена околина споменика културе обухвата следеће
катастарске парцеле: бр. 2940/1, 2940/2 и 2940/3, КО Стари град, у друштвеној
својини и део простора наспрам катастарске парцеле број 2940/1, КО Стари град
до осе Призренске улице, део простора наспрам катастарске парцеле број 2940/2,
КО Стари град до осе улице Рељине, и катастарска парцела број 2940/3, КО Стари
град, у државној својини. 

Тачка 4. 

Утврђују се следеће мере заштите споменика културе:

1) очување изгледа, хоризонталног и вертикалног
габарита, конструктивних и декоративних елемената архитектуре, оригиналних
материјала и функционалних карактеристика; 

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) забрана доградње, преградње, надградње и затварања
кровне терасе;

5) инсталирање громобранских уређаја и уређаја за
заштиту од пожара;

6) коришћење у стамбено-пословне сврхе.

Тачка 5. 

Утврђују се следеће мере заштите заштићене околине
споменика културе:

1) забрана градње или постављања објеката трајног или
привременог карактера, који својом наменом, габаритом, волуменом и обликом могу
угрозити или деградирати споменик културе и његову заштићену околину;

2) забрана постављања покретних тезги, киоска и других
привремених објеката на тротоару унутар заштићене околине споменика културе; 

3) забрана градње објеката који нису у функцији
споменика културе;

4) урбанистичко и комунално уређење и одржавање
простора заштићене околине споменика културе.

Тачка 6. 

Ову одлуку објавити у „Службеном гласнику Републике
Србије”.

05 број 633-
1765
/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



