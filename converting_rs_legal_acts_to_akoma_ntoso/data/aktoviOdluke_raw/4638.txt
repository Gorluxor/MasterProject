





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ КУЋЕ У УЛИЦИ
ЈОВАНА КУРСУЛЕ БРОЈ 10 У ЋУПРИЈИ

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Кућа у Улици Јована Курсуле број 10 у Ћуприји, утврђује
се за споменик културе.



Тачка 2.

Кућа у Улици Јована Курсуле број 10 у Ћуприји (у даљем тексту:
споменик културе) налази се на територији општине Ћуприја, у Ћуприји, у Улици Јована
Курсуле број 10, у друштвеној својини, на катастарској парцели број 1604/1 КО Ћуприја–град.

Споменик културе подигао је тадашњи управник ћупријске болнице
и народни посланик др Живојин–Жика Поповић, лекар. На плану куће из 1929. године
налази се потпис и печат овлашћеног грађевинског инжењера Глигорија Вукчевића из
Београда. Кућа има сутерен, високо приземље и спрат. Правоугаоне је основе. Саграђена
је од камена, опеке и армираног бетона. Модернизовани еклектички приступ у решавању
архитектонских облика, композиције и фасада резултат је постакадемских постулата
треће деценије у пројектовању и избору сведене декорације. Наглашена је хоризонтална
подела плитким венцима. Сутерен је од блокова вештачког камена. Високо приземље
одвојено је венцем плитких слепих аркада од спрата. Над венцима су прозори, и то
на високом приземљу асиметрично постављени и различити (један шири, а други двојни),
надвишени лучном декорацијом у плиткој рељефној пластици изведеној у вештачком камену
и малтеру, фланкирани пиластрима. Испод двојних прозора је парапет, са фризом слепих
аркадица, а испод ширег прозора изведена је слепа балустрада. Слично овим прозорима
обрађена су и главна улазна врата на бочној фасади. Прозори спрата су без украса,
а између њих изведен је правоугаоник у плитком рељефу, од малтера. Над касетираним
фризом и кровним венцем је атика са слепим балустрадама, која заклања кров на четири
воде. 

Због архитектонских вредности и значаја који има као једна
од монументалнијих грађевина међуратног периода у Ћуприји, овај споменик културе
од посебног је културног и историјског значаја.



Тачка 3.

Заштићена околина споменика културе обухвата катастарску
парцелу број 1604/1 КО Ћуприја–град, у друштвеној својини, као и део улице до осе
Улице Јована Курсуле наспрам катастарске парцеле број 1604/1 КО Ћуприја–град.



Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и ентеријера,
хоризонталног и вертикалног габарита, облика и нагиба крова, свих конструктивних
и декоративних елемената, оригиналних материјала, функционалних карактеристика;

2) враћање изворног узгледа уличној фасади и уклањање неодговарајуће
доградње;

3) ажурно праћење стања и одржавање конструктивно-статичког
система, кровног покривача, свих фасада и исправности инсталација у споменику културе;

4) забрана преправки, доградње и надградње; 

5) забрана радова који могу угрозити статичку безбедност
споменика културе;

6) коришћење споменика културе искључиво за намене административног,
просветно-образовног или културног карактера. 



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) уклањање постојећих помоћних објеката; 

5) забрана паркирања и заустављања моторних возила у улици
Јована Курсуле, а формирање паркинга за потребе споменика културе у дворишном делу;

6) ажурно одржавање јавне расвете уз постављање посебне
расвете за осветљавање споменика културе;

7) урбанистичко и комунално уређење, хортикултурно опремање
и одржавање простора заштићене околине у функцији споменика културе. 



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-12

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



