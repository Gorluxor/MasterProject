





На
основу члана 47. став 1. Закона о културним добрима („Службени гласник
РС", број 71/94),

Влада
Републике Србије доноси

ОДЛУКУ

О УТВРЂИВАЊУ КУЋЕ САВЕ ЈЕРЕМИЋА У ПОСЛОНУ
ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.





1. Кућа Саве
Јеремића у Послону утврђује се за споменик културе.

2. Кућа Саве
Јеремића у Послону (у даљем тексту: споменик културе) налази се на територији
општине Ражањ, у Послону, у приватној својини, на катастарској парцели број
1413/1, КО Ражањ.

Споменик културе
подигнут је 1930. године. Правоугаоне је основе, бондручне конструкције са
високим темељима од камена, једним делом над подрумом. Симетрично постављени
прозори и врата на фасади богато су профилисани, што уз присутну малтерну
пластику сведочи о градском узору у грађењу сеоске куће, карактеристичном у
време њеног настанка.

Као типична сеоска
кућа прве половине 20. века у Поморављу и Шумадији, споменик културе осим
архитектонског има и меморијални значај, јер је припадао познатом фрулашу Сави
Јеремићу, међународно признатом уметнику.

3. Заштићена околина
споменика културе обухвата следеће катастарске парцеле: бр. 1407/2, 1412/1,
1412/2 и 1413/2, КО Ражањ, у приватној својини.

4. Утврђују се
следеће мере заштите споменика културе:

1) очување изворног
изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената,
оригиналних материјала и функционалних карактеристика;

2) ажурно праћење
стања и одржавање конструктивно статичког система, кровног покривача, свих
фасада, ентеријера и исправности инсталације у споменику културе;

3) забрана радова
који могу угрозити статичку безбедност споменика културе;

4) забрана
складиштења запаљивог материјала (дрво, угаљ, слама и сл.), осим у мањим
количинама у посебно осигурану просторију.

5. Утврђују се
следеће мере заштите заштићене околине споменика културе:

1) забрана градње
објеката који својом архитектуром, габаритом или висином угрожавају споменик
културе;

2) забрана градње
објеката који нису у функцији споменика културе;

3) урбанистичко,
хортикултурно и комунално опремање, уређивање и редовно одржавање.

6. Ову одлуку
објавити у „Службеном гласнику Републике Србије".







05
број 633-15053/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



