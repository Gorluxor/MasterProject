





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ У
УЛИЦИ ЛЕЊИНОВ ПАРК 

БРОЈ 13 У СУБОТИЦИ ЗА
СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда
у Улици Лењинов парк број 13 у Суботици утврђује се за споменик културе.

Тачка 2.

Зграда
у Улици Лењинов парк број 13 у Суботици (у даљем тексту: споменик културе), налази
се на територији општине Суботица, у Суботици, Улица Лењинов парк број 13, у приватној
својини, на катастарској парцели број 3827, КО Стари град.

Споменик
културе је палата саграђена 1898. године, по пројектима Титуса Мачковића из
1897. године, за Шимеги Ференца. Архитектонски је обликована са стилским одликама
неоготике. Грађена је као угаона, једноспратна грађевина, увучена од уличне регулационе
линије, са основом у облику ћириличног слова „Г”. Фасада из улице Лењинов парк има
јако наглашен централни ризалит, са по три велика отвора у облику преломљеног лука,
у спратном и приземном делу објекта, док фасада из улице Босе Миличевић има плитки
централни ризалит, са ритмичним низом удвојених отвора. Прозори су удвојени, у приземном
делу са сегментно завршеним опшавом, осим оних на централном ризалиту који су идентични
прозорима спратног дела, са опшавом преломљеног лука. На засеченом угаоном делу
објекта, у приземљу, смештен је улаз у пословни простор, док је спратни део са конзолном
терасом наткривеном издуженим пирамидалним торњем. Декоративност објекта наглашена
је око отвора, на торњу и у поткровном венцу. Пластична декорација око прозора изведена
је у виду мрежишта, геометријских и флоралних орнамената, са честом применом грба.
У поткровном венцу тече низ конзола, богато заоденут флоралном пластиком и тролистом
у међупростору. Дворишне фасаде објекта су једноставне обраде, различитих отвора.


Споменик
културе се налази у старом градском језгру града Суботице, које је утврђено за просторну
културно историјску целину, непокретно културно добро од великог значаја. 

Споменик
културе представља део историјског градитељског наслеђа Суботице и спада у групу
репрезентативних објеката са стилским одликама неоготике. Као саставни део амбијента
Лењиновог парка значајан је допринос његовој амбијентално-архитектонско-стилској
валоризацији. 

Тачка 3.

Утврђују
се следеће мере заштите споменика културе:

1)
очување изворног изгледа спољашње архитектуре, ентеријера, хоризонталног и вертикалног
габарита, оригиналних материјала, облика и нагиба крова, конструктивних и декоративних
елемената, оригиналних материјала и функционалних карактеристика;

2)
ажурно праћење стања и одржавање конструктивно-статичког система кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе;

4)
постављање громобранских инсталација и апарата за гашење пожара.

Тачка 4.

Утврђују
се следеће мере заштите заштићене околине споменика културе:

1)
уклањање – рушење помоћних објеката у дворишту споменика културе;

2)
уређење партерних дворишних и уличних зелених површина. 

Тачка 5.

Ову одлуку објавити у
„Службеном гласнику Републике Србије”.







05
број 633-7457/2001-18

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



