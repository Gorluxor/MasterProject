





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ВАТРОГАСНОГ
ДОМА У КРАГУЈЕВЦУ ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Зграда Ватрогасног дома у Крагујевцу утврђује се за споменик
културе.



Тачка 2.

Зграда Ватрогасног дома (у даљем тексту: споменик културе),
налази се на територији града Крагујевца, у Крагујевцу, у Улици Милоја Павловића
број 1, у државној својини, на катастарској парцели број 2196 КО Крагујевац.

Споменик културе саграђен је као задужбина породице Радојкић
из Крагујевца, и наменски је пројектован и грађен за потребе Добровољне ватрогасне
дружине Крагујевца. Изградња зграде започета је 1933. године залагањем Војислава
М. Калановића, тадашњег председника Општинског суда и председника Добровољне пожарне
дружине града Крагујевца. Предата је на употребу 1936. године Добровољној ватрогасној
дружини и до данас је у функцији Ватрогасног друштва града Крагујевца. Зграда је
изведена по плану и надзору архитеката Михаила Радовановића, Ђорђа Коваљевског и
Радослава Милосављевића, а радове је изводио предузимач и грађевинар Живојин Наумовић
из Крагујевца. Монументална угаона зграда са подрумом, приземљем, спратом, сложеног
крова и наглашене атике према улицама и петоспратном осматрачком кулом са терасом,
у решавању простора подређена је функцији. Саграђена је од опеке, камена и армираног
бетона, са применом великих конструктивних распона. Примена модернистичких принципа
обликовања огледа се у асиметричној композицији, експресивном прожимању кубичних
и облих волумена, крупним, једноставним облицима снажно профилисане хоризонтале
у малтеру (траке које се протежу дуж зидног платна) и наглашеном доминантном вертикалом
(торањ). Велика сала на спрату (вежбаоница) познато је место јавног и културног
живота града (користе је културно-уметничка друштва, плесне школе, спортска друштва
и сл.). 

Овај споменик културе као успело градитељско остварење,
које се сврстава у репрезентативна дела модерне архитектуре и јединствен пример
грађевине специфичне намене вишедеценијског континуитета ватрогасне службе у Крагујевцу,
а истовремено као стециште јавног и културног живота града, од посебног је културно-историјског
значаја. 



Тачка 3.

Заштићена околина споменика културе обухвата катастарску
парцелу број 2196 КО Крагујевац, у државној својини, као и уличне профиле до средине
Улице Милоја Павловића и Улице Д. Павловић наспрам исте парцеле.



Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и ентеријера,
првобитне организације унутрашњег простора, хоризонталног и вертикалног габарита,
облика и нагиба крова, свих конструктивних и декоративних елемената, оригиналних
материјала, функционалних и стилских карактеристика;

2) ажурно праћење стања и одржавање конструктивно-статичког
система, кровног покривача, свих фасада и исправности инсталација у споменику културе;

3) забрана преправки, доградње и надградње; 

4) забрана радова који могу угрозити статичку безбедност
споменика културе;

5) коришћење споменика културе искључиво за функцију и намену
коју има (ватрогасни дом, спортске и културне манифестације).



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) ажурно одржавање јавне расвете уз постављање посебне
расвете за осветљавање споменика културе;

5) урбанистичко и комунално уређење, хортикултурно опремање
и одржавање простора заштићене околине у функцији споменика културе. 



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-3

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



