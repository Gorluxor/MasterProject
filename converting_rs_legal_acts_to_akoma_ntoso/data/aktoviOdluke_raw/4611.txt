





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ ХЕМИЈСКО-ТЕХНОЛОШКЕ
СРЕДЊЕ ШКОЛЕ 

„ЛАЗАР НЕШИЋ” У СУБОТИЦИ
ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда
Хемијско-технолошке средње школе „Лазар Нешић” у Суботици утврђује се за споменик
културе.

Тачка 2.

Зграда
Хемијско-технолошке средње школе „Лазар Нешић” у Суботици (у даљем тексту: споменик
културе), налази се на територији општине Суботица, у Суботици, Улица Максима Горког
број 53, у државној својини, на катастарској парцели број 7255, КО Доњи град.

Споменик
културе је саграђен по пројекту Јаноша Бобуле из 1893/4. године, за потребе Учитељске
школе. Пројекат је преправио и прилагодио Титус Мачковић, а градња је завршена
1898. године. Грађевина је обликована у духу еклектике, као двоспратни објекат са
основом у облику латиничног слова „В” и угаоним положајем који је давао најбоље
решење за осветљавање унутрашњих просторија. Складних је пропорција, са главним
лучно засведеним улазом, смештеним на репрезентативном, засеченом прочељу. Изнад
улаза, на првом спрату, је трокрилни равно завршени прозор са троугаоним тимпаноном,
а на другом спрату централно постављена трифора са готским луковима. У кровном делу
прочеље завршава барокном атиком, маркираном при врху волутама. Бочни ризалити завршавају
се геометријски обликованим атикама. Декоративна обрада фасада сведена је око отвора,
изведена у еклектичком духу, применом елемената више стилских праваца, а све у циљу
постизања наглашене репрезентативности. Концепција ентеријера је барокна, са улазом
у фоаје преко широког степеништа које води у најрепрезентативније просторије. Унутрашње
површине зидова рашчлањене су штуко апликацијама архитектонских и вегетативних мотива,
како би се добио утисак раскоши и свечанијег изгледа. 

Споменик
културе има архитектонско-стилске вредности као изразити пример еклектичке стилске
оријентације, где је архитекта користио елементе скоро свих историјских стилова
да би што више нагласио репрезентативност објекта. Поред културног и историјског
значаја, јер су у њему боравили и стварали истакнути научни и културни радници између
два рата, значајан је и за проучавање историје урбанизма града Суботице на прелазу
векова.

Тачка 3.

Заштићена
околина споменика културе обухвата катастарску парцелу број 7255, КО Доњи град,
у државној својини.

Тачка 4.

Утврђују
се следеће мере заштите споменика културе:

1)
очување оригиналних материјала, габарита, изгледа, конструктивних и декоративних
елемената архитектуре и архитектонских и функционалних карактеристика споменика
културе;

2)
ажурно праћење стања, санација конструктивно-статичког система, кровног покривача,
свих фасада, ентеријера и исправности инсталација, у споменику културе.

Тачка 5.

Утврђују
се следеће мере заштите заштићене околине споменика културе:

1)
уклањање – рушење помоћних објеката на припадајућој парцели; 

2)
изградња – уређење спортских терена са озелењавањем граничног појаса живом оградом
и дрвећем;

3)
уређење школског дворишта и свих партерних површина. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-22

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



