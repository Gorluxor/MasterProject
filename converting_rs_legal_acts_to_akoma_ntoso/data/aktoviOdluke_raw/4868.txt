





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању зграде Соколског дома у Шапцу за
споменик културе

„Службени гласник
РС”, број 115 од
27. децембра 2005.





1. Зграда Соколског дома
у Шапцу утврђује се за споменик културе.

2. Зграда Соколског дома
у Шапцу (у даљем тексту: споменик културе) налази се на територији општине Шабац,
на углу улица Косте Абрашевића и Милоша Обилића, на катастарској парцели број
860, КО Шабац, у друштвеној својини. 

Споменик културе подигнут
је у периоду између 1930. и 1934. године за потребе Соколског друштва чија је основна
делатност била ширење спортске културе и спортског духа гимнастичким вежбањем. На
иницијативу професора шабачке гимназије Михаила Рувидића основано је 1882. године
„Друштво за гимнастику и борење” као прво спортско друштво, које се трансформисало
у Гимнастичарско друштво „Соко”, а било је активно са краћим прекидима до Другог
светског рата. Због вежбања на неприкладним местима, идеја о изградњи Соколане остварена
је добровољним прилозима грађана, донацијом општине и државе, а по пројекту инжењера
Анте Гашпарца. Монументална грађевина Соколане постављена је на углу две улице са
јасно одвојеним делом у коме је смештена сала за вежбање од дела зграде са помоћним
просторијама. У новије време Соколском дому је са дворишне стране додат анекс са
трибинама и свлачионицама испод њих. Правоугаона основа грађевине, са главним просторијама
у средишњем делу, подређена је намени. Преко репрезентативног степеништа у приземљу
улази се у хол, из кога се иде у салу за вежбање, канцеларије и степеништем даље
на спрат. Распоред просторија на осталим етажама исти је као у приземљу, с тим што
се над холом налазе канцеларије. Сала за вежбање има издужен облик са простором
у два нивоа, где је један део пројектован као издигнута бина, тако да је сала могла
по потреби да се користи не само за спортске него и за друге приредбе. На зиду изнад
улаза у салу, целом ширином постављен је конзолни балкон за смештај публике. Пратеће
просторије груписане су у угаоном делу зграде који је мањи, али рационално искоришћен,
тако што је степенишни део са помоћним просторијама померен у страну. Зграда је
пројектована тако да угаони део има спратност П+2С, а издужени тракт са салом за
вежбање има висински габарит једног спрата. Испод крајњих супротних делова зграде
налазе се подрумске просторије. Главни акценат дат је угаоном делу на коме је главни
портал са степеништем. Наизменично смењивање испупчених и увучених површина угаоног
дела, као и смело супротстављање јако издужене хоризонтале сале за вежбање вертикали
угаоног дела, посебна су вредност у архитектонском компоновању. Угаони део акцентован
је трећом, „увученом” фасадом у облику нише која се провлачи кроз све три етаже,
пресеченом са два конзолна балкона који наглашавају спратове. Балкон изнад приземног
дела ослања се на масивне стубове који са полукружним степеништем чине целину, јер
су на исти начин обрађени и чине контраст светло окреченој фасади. За разлику од
балкона приземља који има зидану ограду, спратни балкон, истог габарита као и доњи,
има транспарентну металну ограду. Средишњи конкавни део угаоног дела здања уоквирују
два вертикална тракта виша за један спрат. Два усправна метална носача застава на
врховима ових крила наглашавају вертикалност угаоног дела. Подужни део са салом
уоквирен је са два поља наглашена атиком, али без украса и прозорских отвора. Између
ових поља фасада је вертикално испресецана мноштвом врло издужених прозорских отвора
којима је сала осветљена дневним светлом. Између прозорских отвора су уска зидна
платна исте ширине као и отвори, тако да је постигнут ефекат смењивања пуно-празно.
Одсуство декоративне пластике са фасадних површина, носачи застава, као и раван
кров над угаоним делом везује ову грађевину за стил модерне, присутне у градској
архитектури Шапца у трећој и четвртој деценији 20. века. 

Овај споменик културе
значајан је како због архитектонских вредности и стилских карактеристика, тако и
због основне намене грађевине везане за историју спортских друштава и физичког васпитања
деце и омладине у Србији. 

3. Заштићена околина
споменика културе обухвата следеће катастарске парцеле: бр. 859/1 и 859/2, КО Шабац,
у приватној својини, и број 860, КО Шабац, у друштвеној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре, хоризонталног и вертикалног габарита, облика и нагиба крова,
свих конструктивних и декоративних елемената, оригиналних материјала и функционалних
карактеристика;

2) ажурно праћење стања
и одржавања конструктивно-статичког система, кровног покривача, свих фасада, ентеријера
и исправности инсталација у споменику културе;

3) вођење електро и ТТ
водова подземним путем;

4) забрана постављања
прикључних кутија и ормара на спољашњим површинама споменика културе. 

5. Утврђују се следеће
мере заштите заштићене околине споменика културе:

1) забрана радова који
могу угрозити статичку безбедност споменика културе;

2) забрана постављања
далековода, ваздушних електро и ТТ водова преко заштићених парцела и обезбеђивање
њиховог вођења подземним каналима, уз враћање терена у првобитно стање;

3) дозвољен максималан
висински габарит објеката је П + 2С.

6. Ову одлуку објавити
у „Службеном гласнику Републике Србије”.





05
број 633-8114/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



