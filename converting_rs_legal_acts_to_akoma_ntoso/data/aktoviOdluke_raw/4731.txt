



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЗГРАДЕ
МАШИНСКО-ЕЛЕКТРОТЕХНИЧКОГ ШКОЛСКОГ ЦЕНТРА У СУБОТИЦИ ЗА СПОМЕНИК КУЛТУРЕ

„Службени гласник РС”,
број 5 од 17. II 2000.

Тачка 1.

Зграда Машинско-електротехничког школског центра у
Суботици утврђује се за споменик културе.

Тачка 2.

Зграда Машинско-електротехничког школског центра у
Суботици (у даљем тексту: споменик културе), налази се на територији општине
Суботица, у Суботици, у улици Трг Лазара Нешића број 9, у државној својини, на
катастарској парцели број 6645 КО Доњи град.

Споменик културе изграђен је 1912–1913. године, као
репрезентативна зграда намењена потребама државе у којој је била смештена
централа државне железнице. По габариту је сличан осталим објектима у граду,
сличне намене. Грађен је у стилу бечке сецесије уз компилацију елемената
ранијих стилова, првенствено барока. То је двоспратни самостојећи објекат,
основе у облику ћириличног слова „П” , извучен на регулациону линију улице и
својим положајем формира део Трга „Лазар Нешић”. Репрезентативности објекта
доприноси централни плитки ризалит на прочељу, конципиран елементима барока,
који у кровној зони завршава куполама и централним мансардним кровом. Између
купола је централна атика са грбом железничара. Објекат је извучен по
хоризонтали са наглашеним балустрадама испод прозора које се протежу дуж целог
прочеља. Заобљени углови вертикално доминирају и завршавају се куполом испред
које је сецесијска атика. Зидна пластика је сведена на поља око равно завршених
отвора, а нешто је израженија у атикама.

Споменик културе спада у ред репрезентативнијих дела
архитектуре и значајан је за проучавање архитектонско-урбанистичког наслеђа
града Суботице. Својим изгледом и положајем доминира на источној страни Трга
„Лазар Нешић” и заслужује посебну пажњу као пример бечке сецесије са
компилацијом елемената барока.

Тачка 3.

Заштићена околина споменика културе обухвата
катастарску парцелу број 6645 КО Доњи Град, у државној својини.

Тачка 4.

Утврђују се следеће мере заштите споменика културе:

1) очување оригиналних материјала, габарита, изгледа,
конструктивних и декоративних елемената архитектуре и архитектонских и функционалних
карактеристика;

2) ажурно праћење и санација конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана радова који могу угрозити статичку
безбедност споменика културе;

4) санација зидова угрожених капиларном влагом.

Тачка 5.

Утврђују се следеће мере заштите заштићене околине
споменика културе:

1) изградња – уређење паркинга за службена возила у
делу дворишта школске зграде;

2) изградња – уређење спортских терена са озелењавањем
граничног појаса живом оградом и дрвећем;

3) уређење школског дворишта и свих партерних површина.

Тачка 6.

Ову одлуку објавити у „Службеном гласнику Републике
Србије”.







05 број 633-4715/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



