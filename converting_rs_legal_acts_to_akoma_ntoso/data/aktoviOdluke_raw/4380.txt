


	
	Zakon


	
			На основу члана 52. став 1. тачка 1), а у вези са чланом 88. став 3. тачка 2) и члана 88. став 2. тачка 9) Закона о енергетици („Службени гласник РС”, број 145/14) и члана 12. Статута Агенције за енергетику Републике Србије („Службени гласник РС”, број 52/05),
			Савет Агенције за енергетику Републике Србије на 35. седници од 27. децембра 2018. године, донео је
			ОДЛУКУ
			о ценама закупа резерве снаге за системске услуге секундарне и терцијалне регулације и цене помоћних услуга за 2019. годину
			"Службени гласник 
			РС", број 104 од 28. децембра 2018.
			1) Одређују се цене закупа резерве снаге за системске услуге:
			(1) секундарне регулације у износу од 1.477,00 динара/MW и
			(2) терцијарне регулације у смеру повећања снаге у износу од 465,00 динара/MW.
			2) Услуга секундарне регулације обрачунава се месечно у износу који одговара збиру производа опсега снаге намењене пружању овe услугe захтеванe од стране оператора преносног система и цене из тачке 1) подтачка (1) ове одлуке, по сатима током месеца. 
			3) Услуга терцијарне регулације обрачунава се месечно у износу који одговара збиру производа снаге намењене пружању ове услуге захтеванe од стране оператора преносног система која је намењена пружању услуге у смеру повећања снаге и цене из тачке 1) подтачка (2) ове одлуке, по сатима током месеца.
			4) Месечни износ за услуге секундарне и терцијарне регулације обрачунат у складу са тач. 2) и 3) ове одлуке умањује се у сваком сату током месеца за износ који одговара производу разлике захтеване снаге од стране оператера преносног система и обезбеђене снаге у реалном времену за секундарну и терцијарну резерву и цена из тачке 1. подтачка (1) односно подтачка (2) ове одлуке.
			5) Одређују се цене помоћних услуга:
			(1) За услугу регулације напона и реактивне снаге у термоелектранама и термоеелектранама-топланама у износу од 6.011,00 динара/Mvar индуктивно и 6.174,00 динара/Mvar капацитивно.
			(2) За услугу регулације напона и реактивне снаге у хидроелектранама у износу од 5.874,00 динара/Mvar индуктивно и 6.083,00 динара/Mvar капацитивно.
			(3) За услугу безнапонског покретања у износу од 8.522.000,00 динара.
			6) Услуга регулације напона и реактивне снаге обрачунава се месечно у износу који одговара збиру производа расположивих реактивних снага, у термоелектранама и термоеелектранама – топланама и у хидроелектранама, у индуктивном и капацитивном режиму, намењених за пружање овe услугe и одговарајућих цена из тачке 5) подтачке (1) и (2) ове одлуке.
			7) Услуга безнапонског покретања обрачунава се у једнаким месечним ратама одређеним као једна дванаестина износа из тачке 5) подтачка (3).
			8) Услуга примарне регулације и услуга терцијарне регулације у смеру смањења снаге се не плаћају.
			9) Цене из тач. 1) и 5) ове одлуке исказане су без ПДВ-а.
			10) Ову одлуку објавити у „Службеном гласнику Републике Србије”.
			Број  812/2018-Д-02/1
			У Београду, 27. децембра 2018. године
			Савет Агенције за енергетику Републике Србије
			Председник,
			Дејан Поповић, с.р.
	

