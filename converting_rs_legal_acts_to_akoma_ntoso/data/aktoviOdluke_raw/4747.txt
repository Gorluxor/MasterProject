



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. УРОША У УРОШЕВЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Уроша у Урошевцу, са покретним стварима у њој
које су од посебног културног и историјског значаја, утврђује се за споменик
културе.

Тачка 2.

Црква Св. Уроша у Урошевцу, са покретним стварима у њој
које су од посебног културног и историјског значаја (у даљем тексту: споменик
културе), налази се на територији општине Урошевац, у Урошевцу, у државној
својини, на катастарској парцели број 1877 КО Урошевац.

Споменик културе је подигнут 1933. године у српско –
византијском стилу као петокуполна грађевина триконхосне основе. Изведен је
према пројекту архитекте Јосифа Михаиловића из Скопља. Моравски триконхос
одредио је облик основе, док је начин зидања и декорисања фасада под утицајем
традиције косовско-метохијских споменика ХIV века. Као узор за компоновање
разуђеног горњег дела храма са куполама послужила је црква манастира Грачанице.
Споменик културе је саграђен у комбинацији бетона, камена и опеке, а потом
омалтерисан. Декорација се састоји од шаховских поља са крстовима, флоралних
мотива и опеке у кровном венцу. Главна купола почива на четири слободна стуба.
Сводови травеја су полуобличасти. Изнад припрате је подигнута галерија. Живопис
је осликао Јанко Кузмановић из Галичника у периоду од 1932. до 1936. године.
Сликана декорација иконостасне преграде из 1933. године рад је Викторије
Пузанове из Косовске Митровице, која је аутор престоних икона, и Јанка
Кузмановића. Дрвену конструкцију иконостаса са богатим пластичним украсом извео
је Божидар Бајић из Чачка.

Споменик културе представља један од значајнијих
остварења архитектуре српског националног стила између два светска рата.

Тачка 3.

Заштићена околина споменика културе обухвата следеће
катастарске парцеле: бр. 1870, 1877, 1878, 2806, 2809/1 и 2816 КО Урошевац, у
државној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) сви земљани радови на изградњи инфраструктуре
дозвољавају се само уз претходно обезеђење заштитних археолошких ископавања и
адекватне презентације налаза.

Тачка 6.

Списак покретних добара од посебног културног и
историјског значаја која се налазе у цркви Св. Уроша у Урошевцу чини саставни
део ове одлуке и чува се у цркви Св. Уроша у Урошевцу.

Тачка 7.

Ову одлуку објавити у „Службеном гласнику Републике
Србије”.









05 број 633-4699/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



