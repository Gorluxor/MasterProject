





На основу члана 47. став 1. Закона о културним добрима
(„Службени гласник РС”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ СВЕТЕ
ТРОЈИЦЕ У ВРАНОВУ ЗА СПОМЕНИК КУЛТУРЕ

„Службени гласник
РС”, број 88 од
23. децембра 2002.





1. Црква Свете Тројице
у Вранову, са покретним стварима у њој које су од посебног културног и историјског
значаја, утврђује се за споменик културе.

2. Црква Свете Тројице
у Вранову, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Смедерево,
у Вранову, у приватној својини, на катастарској парцели број 1758/1, КО Враново.

Споменик културе је подигнут
1893. године, као једнобродна грађевина, са полигоналном олтарском апсидом, засведена
полуобличастим сводом. Изнад западног прочеља уздиже се масивни звоник, правоугаоне
основе. Фасаде су обрађене у старом српско-византијском стилу, у комбинацији теракот
и окерних хоризонталних поља. Фасадна декорација је допуњена кровним венцем и подеоним
венцем изнад сокла. Вертикална подела фасада је постигнута угаоним ојачањима у виду
пиластера. Иконостасна преграда је конципирана у класицистичком духу. Иконе, рађене
техником уља на платну, дело су непознатог мајстора.

Споменик културе поседује
уметничке вредности значајне за изучавање српских културних прилика у XIX веку.

3. Заштићена околина
споменика културе обухвата следеће катастарске парцеле: бр. 1757, 1758/1, 1759,
1764, 1765 и 1766, КО Враново, у приватној својини и бр. 1758/2, 1767 и 1768, КО
Враново, у друштвеној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) постављање противпожарних
уређаја.

5. Утврђују се следеће
мере заштите заштићене околине споменика културе:

1) одржавање и коришћење
порте као простора превасходно намењеног верницима;

2) забрана радова који
могу статички угрозити споменик културе;

3) забрана сахрањивања
у порти;

4) забрана промене облика
терена, нивелације терена и депоновања земље и шута.

6. Списак покретних добара
од посебног културног и историјског значаја која се налазе у цркви Свете Тројице
у Вранову чини саставни део ове одлуке и чува се у цркви Свете Тројице у Вранову.

7. Ову одлуку објавити
у „Службеном гласнику Републике Србије”.





05
број 633-16765/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



