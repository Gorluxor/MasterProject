



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ
КУДЕЉАРЕ (МЉАЧ) У БАЧКОМ ПЕТРОВЦУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кудељара (Мљач) у Бачком Петровцу утврђује се за
споменик културе.

Тачка 2.

Кудељара (Мљач) у Бачком Петровцу (у даљем тексту:
споменик културе) налази се на територији општине Бачки Петровац, у Бачком
Петровцу, у Хвиездославовој улици број 16, у приватној својини, на катастарским
парцелама бр. 2018/1 и 2018/2 К.О. Бачки Петровац.

Споменик културе је саграђен 1864. године. Кружне је
основе формиране од десет зиданих стубова који носе стрм, купасти кров покривен
бибер црепом. Унутар простора је смештен дрвени механизам за прераду кудеље,
покретан коњском снагом. Као градња која одражава техничка знања, Кудељара
(Мљач) у Бачком Петровцу представља веома редак сачувани пример ове врсте
објеката народног градитељства.

Тачка 3.

Заштићена околина споменика културе обухвата
катастарске парцеле бр. 2018/1 и 2018/2 К.О. Бачки Петровац, у друштвеној
својини.

Тачка 4.

Утврђују се следеће мере заштите споменика културе:

1) забрана промене намене;

2) забрана складиштења производа и држање домаћих
животиња;

3) уклањање делова новијег механизма за рад на
електрични погон;

4) ажурно праћење стања и одржавање кровног покривача и
нивелисање земљаног пода.

Тачка 5.

Утврђују се следеће мере заштите заштићене околине
споменика културе:

1) подизање ограде са капијом за приступ колима;

2) подела дворишта на економски и стамбени део;

3) обнављање и одржавање вегетације.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-9

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









