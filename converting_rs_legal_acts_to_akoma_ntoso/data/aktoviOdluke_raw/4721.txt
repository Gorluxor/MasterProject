



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
РУМУНСКЕ ПРАВОСЛАВНЕ ЦРКВЕ СВ. ПРОРОКА ИЛИЈЕ У КОВИНУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Румунска православна црква Св. Пророка Илије у Ковину
утврђује се за споменик културе.

Тачка 2.

Румунска православна црква Св. Пророка Илије у Ковину
(у даљем тексту: споменик културе), налази се на територији општине Ковин, у
Ковину, у улици Цара Лазара број 94, у приватној својини – власник Румунска
православна црква, на катастарској парцели број 3149 КО Ковин.

Споменик културе је зидан 1906. године. Пројектовали су
га Петру Сцхларб и његов син, из Румуније. То је једнобродна грађевина основе
уписаног крста са полукружном апсидом, оријентисана у правцу исток-запад. Из
масе главног прочеља издиже се висок звоник, наглашене лимене капе. Двоводна,
дрвена кровна конструкција покривена је бибер црепом. Фасаде су оживљене
прислоњеним пиластрима и вишеструко профилисаним венцима. Улазни портал је
наткриљен троугаоним тимпаноном, који се као елеменат декорације понавља и над
бочним прозорским отворима. Зидно сликарство из 1937-38. године је рад
Александра Штефа, док је за иконостасну преграду, у деловима допремљену из
Румуније, ангажован Ион Босиок.

Споменик културе, значајан пример стваралаштва
румунског народа, смештен је у центру града, тако да поред складности
архитектонске концепције поседује и просторно-урбанистичку вредност.

Тачка 3.

Заштићену околину споменика културе обухвата
катастарска парцела број 3149 КО Ковин, у приватној својини – власник Румунска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност објекта;

4) паљење свећа дозвољено је само на месту које одреди
надлежни завод за заштиту споменика културе;

5) инсталирање громобранских уређаја и уређаја за
заштиту од пожара;

6) реновирање свих електро инсталација, постављање и
одржавање адекватне унутрашње и спољашње расвете;

7) вођење електро и ТТ водова подземно;

8) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

9) забрана постављања прикључних кутија и разводних
ормана на фасадама споменика културе;

10) осигурање портала савременим бравама које имају
виши степен сигурности од провала;

11) забрана уградње видљивих грејних тела.

Тачка 5.

Утврђују се следеће мере заштите заштићене околине
споменика културе:

1) реконструисање и обнова дотрајалих и оштећених делова
ограде према сачуваним, оригиналним елементима;

2) урбанистичко, комунално и хортикултурално опремање,
уређење, одржавање и коришћење порте као јавног простора превасходно намењеног
верницима;

3) забрана изградње објеката привременог или трајног
карактера;

4) забрана постављања ваздушних, електро и ТТ водова
преко заштићене околине;

5) подземно вођење инфраструктуре дозвољено је само уз
претходно обезбеђење заштитних археолошких ископавања и адекватне презентације
налаза;

6) забрана извођења радова којима се врши промена
облика терена као и промена постојеће намене терена.

Тачка 6.

Ову одлуку објавити у „Службеном гласнику Републике
Србије”.



05 број 633-4725/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



