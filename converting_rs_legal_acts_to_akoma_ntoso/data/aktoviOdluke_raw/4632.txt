





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси



ОДЛУКУ

О УТВРЂИВАЊУ КОМПЛЕКСА
ПАСТЕРОВОГ ЗАВОДА У НОВОМ САДУ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Комплекс Пастеровог завода у Новом Саду утврђује се за споменик
културе.



Тачка 2.

Комплекс
Пастеровог завода у Новом Саду (у даљем тексту: споменик културе), налази се на
територији града Новог Сада, у Новом Саду, Улица хајдук Вељкова број 1, у друштвеној
својини, на катастарској парцели број 7569/1, КО Нови Сад I.

Споменик
културе састоји се из:

1)
Зграде Пастеровог завода – наменски изграђене 1921. године. Доградњом из 1931. године
уз западну фасаду, добијен је коначни габарит и волумен зграде правоугаоне основе
са сутереном, приземљем и спратом. Кров на четири воде покривен је бибер црепом,
са лантерном над источним делом. Подужне фасаде изведене су у две ширине, зидно
платно је равно малтерисано, лишено декоративне орнаментике. Главни улаз смештен
је на средини источног зида, са зиданим приступним степеништем избаченим из основног
габарита објекта. Основни распоред у ентеријеру решен је ходником по средини и просторијама
у низу, на свим етажама. Највреднији делови ентеријера су сачувани кабинет оснивача
Завода др Хемпта и две просторије плански уређене за библиотеку.

2)
Дрвене куће – која се налази у непосредној близини главне зграде. Једини је сачувани
објекат из групе „Декерових барака” добијених на рачун ратних репарација после Првог
светског рата од Немачке. Рађена је по типском пројекту – грађена у хоризонталном
дашчаном склопу (фасадна оплата) и зиданим партијама (ентеријер). На високом стрмом
крову налази се већа мансардна баџа са два двокрилна прозора. На југозападном углу
је тространи застакљени испуст, а на југоисточном покривена угаона тераса. 

3)
Спомен-бисте Луја Пастера – постављене 1986. године испред зграде Завода. Скулптура
је рад вајара Милорада Јовановића из 1932. године. Изведена је у бронзи (дим.
76x33x62 цм) на високом постаменту од црног гранита (дим. 142x40x50 цм).

Споменик
културе чине три јединице: главна зграда Пастеровог завода, дрвена кућа у којој
је живео оснивач овог Завода др Хемпт и спомен-биста Луја Пастера. Епохално откриће
Луја Пастера (1822–1895) – вакцине против беснила 1885. године, довело је до оснивања
мреже института широм света. У Новом Саду Пастеров завод основан је 1921. године.
Његов оснивач и први директор био је др Адолф Хемпт, и сам велики научник, аутор
нове методе примене антирабичне вакцине. Пастеров завод у Новом Саду значајан је
због великих научних достигнућа ове институције као једине специјализоване научне
установе ове врсте медицинског деловања у земљи, која поседује богату библиотеку,
драгоцену архивску грађу, фото-документацију и документацију о најважнијим догађајима
и личностима везаним за историју Пастеровог завода.

Тачка 3.

Заштићена
околина споменика културе обухвата део катастарске парцеле број 7569/1 КО Нови Сад
И, у друштвеној својини. Одређена је границом која је подударна са спољном линијом
источног крила „Главне болнице”, продужава на север (17 м), где скреће под правим
углом и продужава на исток (35 м) до регулације комуникацијског правца, скреће под
правим углом ка југу - до угла са другом комуникацијом где скреће под правим углом
све до јужног габарита – линије фасаде „Главне болнице”.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, оригиналних конструктивних и декоративних елемената,
оригиналних материјала и функционалних карактеристика;

2)
ажурно праћење стања и одржавање конструктивно – статичког система, кровног покривача,
свих фасада, ентеријера и исправности инсталација у споменику културе; 

3)
забрана радова који могу угрозити статичку безбедност споменика културе; 

4)
изградња инфраструктуре дозвољена је само уз претходно обезбеђење заштитних археолошких
ископавања и адекватне презентације налаза; 

5)
редовно одржавање свих инсталација, унутрашње и спољашње расвете;

6)
редовно одржавање громобранске инсталације и уређаја за заштиту од пожара; 

7)
адаптирање и активирање таванског простора према условима надлежног завода за заштиту
споменика културе;

8)
усклађивање постављања табли и других натписа са композицијом фасаде. 

Тачка 5.

Утврђују
се следеће мере заштите заштићене околине споменика културе:

1)
дозвољена је изградња нових објеката искључиво у сврхе проширења пословног простора
Пастеровог завода, а према условима надлежног завода за заштиту споменика културе;

2)
забрана држања запаљивог и експлозивног материјала;

3)
забрана депоновања свих врста отпадака;

4)
урбанистичко уређење, опремање и коришћење простора и површина унутар заштићене
околине, као простора намењеног превасходно корисницима и посетиоцима Пастеровог
завода. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-1

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



