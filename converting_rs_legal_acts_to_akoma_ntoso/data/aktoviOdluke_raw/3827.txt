


	
	Zakon



	
			На основу чл. 11. и 141. Закона о привредним друштвима („Службени гласник РСˮ, бр. 36/11, 99/11, 83/14 – др. закон, 5/15, 44/18 и 95/18), а у вези са чланом 3. став 1. тачка 2) Закона о посебним условима за реализацију пројекта изградње станова за припаднике снага безбедности („Службени гласник РС”, број 41/18) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси 
			ОДЛУКУ
			о оснивању Привредног друштва „SPV NIŠAVA DVAˮ д.о.о. Ниш
			"Службени гласник РС", број 36 од 24. маја 
			2019.
			I. ОСНОВНЕ ОДРЕДБЕ
			Члан 1.
			Оснива се Привредно друштво „SPV NIŠAVA DVAˮ д.о.о. Ниш (у даљем тексту: Друштво).
			Члан 2.
			Оснивач Друштва је Република Србија, а права оснивача врши Влада, матични број 07020171, Београд, Немањина број 11 (у даљем тексту: Оснивач).
			Члан 3.
			Друштво послује под пословним именом: „SPV NIŠAVA DVAˮ д.о.о. Ниш.
			Скраћено пословно име Друштва је: „SPV NIŠAVA DVAˮ д.о.о.
			Члан 4.
			Седиште Друштва је у Нишу, Улица генерала Милојка Лешјанина број 8.
			Друштво има адресу за пријем електронске поште. 
			Директор одлучује о промени адресе за пријем електронске поште.
			Члан 5.
			Друштво има својство правног лица и права, обавезе и одговорности утврђене законом и овом одлуком.
			Друштво се оснива ради реализације пројекта изградње станова из члана 1. Закона о посебним условима за реализацију пројекта изградње станова за припаднике снага безбедности.
			Након реализације пројекта (издавања употребне дозволе и уписа стамбене заграде и свих посебних делова зграде у евиденцију непокретности и правима на њима) биће испуњени услови за престанак Друштва у складу са законом.
			Права и обавезе Друштва пренеће се на министарство надлежно за послове финансија.
			II. ПРЕТЕЖНА ДЕЛАТНОСТ ДРУШТВА
			Члан 6.
			Претежна делатност Друштва је:
			– Шифра делатности: 41.20,
			– Назив делатности: Изградња стамбених и нестамбених зграда.
			Друштво може обављати и све друге делатности, у складу са законом.
			III. ИЗНОС ОСНОВНОГ КАПИТАЛА
			Члан 7.
			Укупан уписани и уплаћени основни капитал Друштва износи 100,00 динара.
			Основни капитал из става 1. овог члана је удео Оснивача, као јединог члана са 100% учешћа у основном капиталу Друштва. 
			IV. СРЕДСТВА ЗА ОСНИВАЊЕ И РАД ДРУШТВА
			Члан 8.
			Друштво у оквиру обављања својих делатности прибавља средства из следећих извора:
			1) буџета Републике Србије;
			2) финансијских кредита и зајмова;
			3) прихода које оствари пословањем;
			4) других извора у складу са законом.
			V. ИМОВИНА ДРУШТВА
			Члан 9.
			Имовину Друштва чине ствари и права у власништву Друштва као и друга имовинска права Друштва.
			Друштво управља и располаже својом имовином у складу са законом и овом одлуком.
			VI. ПОВЕЋАЊЕ И СМАЊЕЊЕ ОСНОВНОГ КАПИТАЛА ДРУШТВА
			Члан 10.
			Основни капитал повећава се:
			1) новим улозима постојећег члана или члана који приступа Друштву;
			2) претварањем резерви или добити Друштва у основни капитал;
			3) претварањем (конверзијом) потраживања према Друштву у основни капитал;
			4) статусним променама које имају за последицу повећање основног капитала;
			5) претварањем (конверзијом) додатних уплата у основни капитал.
			Основни капитал повећава се на основу одлуке Скупштине Друштва.
			Члан 11.
			Основни капитал Друштва може се смањити одлуком Скупштине Друштва, али не испод законом прописаног минималног основног капитала.
			VII. СТИЦАЊЕ СВОЈСТВА ЧЛАНА
			Члан 12.
			Својство члана Друштва стиче се даном регистрације власништва над уделом у складу са законом којим се уређује регистрација.
			VIII. УПРАВЉАЊЕ ДРУШТВОМ
			Члан 13.
			Управљање Друштвом је организовано као једнодомно.
			Органи Друштва су: Скупштина и Директор.
			IX. СКУПШТИНА
			Члан 14.
			Функцију Скупштине Друштва врши Оснивач, преко највише три овлашћена представника (у даљем тексту: представници Оснивача), које предлаже министарство надлежно за послове привреде.
			Члан 15.
			Скупштина Друштва:
			1) доноси измене оснивачког акта;
			2) усваја финансијске извештаје, као и извештаје ревизора ако су финансијски извештаји били предмет ревизије;
			3) надзире рад Директора и усваја извештаје Директора Друштва;
			4) одлучује о повећању и смањењу основног капитала Друштва, као и о свакој емисији хартија од вредности;
			5) одлучује о расподели добити и начину покрића губитка, укључујући и одређивање дана стицања права на учешће у добити и дана исплате учешћа у добити члановима Друштва;
			6) именује и разрешава Директора и утврђује накнаду за његов рад, односно начела за утврђивање те накнаде;
			7) именује ревизора и утврђује накнаду за његов рад;
			8) одлучује о покретању поступка ликвидације, као и о подношењу предлога за покретање стечајног поступка од стране Друштва;
			9) именује ликвидационог управника и усваја ликвидационе билансе и извештаје ликвидационог управника;
			10) одлучује о стицању сопствених удела;
			11) одлучује о обавезама чланова Друштва на додатне уплате и о враћању тих уплата;
			12) одлучује о захтеву за иступање члана Друштва;
			13) одлучује о искључењу члана Друштва због неплаћања, односно неуношења уписаног улога;
			14) одлучује о покретању спора за искључење члана Друштва;
			15) одлучује о повлачењу и поништењу удела;
			16) одлучује о покретању поступка и давању пуномоћја за заступање Друштва у спору са прокуристом и у спору са Директором;
			17) одлучује о покретању поступка и давању пуномоћја за заступање Друштва у спору против члана Друштва;
			18) одобрава уговор о приступању новог члана и даје сагласност на пренос удела трећем лицу у случају из члана 167. Закона о привредним друштвима;
			19) одлучује о статусним променама и променама правне форме;
			20) даје одобрење на правне послове у којима постоји лични интерес, у складу са чланом 66. Закона о привредним друштвима;
			21) даје сагласност на стицање, продају, давање у закуп, залагање или друго располагање имовином велике вредности у смислу члана 470. Закона о привредним друштвима;
			22) доноси пословник о свом раду;
			23) доноси годишњи програм пословања и програм развоја Друштва;
			24) врши друге послове и одлучује о другим питањима у складу са Законом о привредним друштвима и овом одлуком.
			Члан 16.
			Седнице Скупштине могу бити редовне и ванредне, у складу са законом којим се уређује правни положај привредних друштава. 
			Седницу Скупштине сазива Директор или председник Скупштине.
			Члан 17.
			Место одржавања седнице Скупштине је седиште Друштва, а може бити и друго место које буде одређено позивом за сазивање седнице Скупштине.
			Члан 18.
			Позив за седницу Скупштине доставља се сваком представнику Оснивача најкасније осам дана пре дана одржавања седнице Скупштине.
			На седници се може расправљати и одлучивати о питањима на дневном реду, а о другим питањима само ако се сви представници Оснивача који присуствују седници томе не противе.
			Седница се може одржати и без сазивања ако јој присуствује већина представника Оснивача.
			X. ДИРЕКТОР ДРУШТВА
			Члан 19.
			Друштво има једног Директора. 
			Мандат Директора Друштва престаје разрешењем или подношењем оставке. 
			Скупштина може разрешити Директора у сваком тренутку, са или без навођења разлога за разрешење.
			Члан 20.
			Директор је надлежан за следеће: 
			1) заступа Друштво према трећим лицима у складу са оснивачким актом и одлукама Скупштине Друштва; 
			2) води послове Друштва у складу са оснивачким актом и одлукама Скупштине Друштва; 
			3) утврђује предлог пословног плана; 
			4) даје предлог за доношење одлука од стране Скупштине Друштва; 
			5) спроводи одлуке Скупштине Друштва; 
			6) закључује уговоре о кредиту и друге уговоре и правне послове; 
			7) даје и опозива прокуре за Друштво; 
			8) доноси све опште акте Друштва чије доношење није у надлежности Скупштине Друштва; 
			9) одлучује о свим аспектима радно-правних односа у Друштву; 
			10) обавља све послове и доноси одлуке о свим питањима којa нису у надлежности Скупштине Друштва. 
			Члан 21.
			Директор Друштва одговоран је за уредно вођење пословних књига Друштва. 
			Директор одговара за тачност финансијских извештаја Друштва. 
			Члан 22. 
			Директор је у обавези да води евиденцију о свим донетим одлукама Скупштине, у коју члан Друштва може извршити увид током радног времена Друштва. 
			Члан 23. 
			За Директора Друштва именује се Грађевинска дирекција Србије д.о.о. (Нови Београд), Булевар Арсенија Чарнојевића 110, матични број 17354043. 
			XI. ЗАСТУПАЊЕ ДРУШТВА
			Члан 24.
			Директор заступа Друштво без ограничења.
			Члан 25.
			Директор Друштва извршиће у складу са законом оверу ове одлуке и све послове у вези са регистрацијом Друштва.
			XII. ИЗМЕНЕ ОСНИВАЧКОГ АКТА
			Члан 26.
			Измене и допуне ове одлуке не оверавају се.
			XIII. ОПШТИ АКТИ ДРУШТВА
			Члан 27.
			Општи акти друштва су правилници, одлуке и друга акта којима се на општи начин уређују одређена питања.
			XIV. ТРОШКОВИ ОСНИВАЊА
			Члан 28. 
			Трошкове регистрације, отварања рачуна и друге трошкове до регистрације у Регистру привредних субјеката, сносиће министарство надлежно за послове привреде. 
			XV. ЗАВРШНА ОДРЕДБА
			Члан 29.
			Ову одлуку објавити у „Службеном гласнику Републике Србије”.
			05 број 023-4755/2019
			У Београду, 23. маја 2019. године
			Влада
			Председник,
			Ана Брнабић, с.р.
	

