



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ САБОРНЕ
ЦРКВЕ СВ. ТРОЈИЦЕ У ВРАЊУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Саборна црква Св. Тројице у Врању, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Саборна црква Св. Тројице у Врању, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Врање, у Врању, угао
улица Ивана Милутиновића и Доситеја Обрадовића, у приватној својини, на
катастарској парцели број 6609/1 КО Врање–град.

Споменик културе саграђен је 1859. године, на месту
старије цркве из 1838. године, срушене у буни Арнаута 1843. године. Као неимар
помиње се Коста Дамјановић, брат познатијег Андреје. То је тробродна базилика
са три полигоналне апсиде на источној страни и тремом дуж западне, северне и
јужне стране. Изнад аркадног дела трема надзидана је галерија. Унутрашњи
простор је подељен витким стубовима који носе полукружне лукове на три брода.
Средњи, највећи, надвишен је са три куполе, док су бочни бродови засведени
сегментним сводовима. Горње површине наоса живописао је 1859. године зограф
Емануел Исаковић. Богато изрезбарену иконостасну преграду осликали су 1859-60.
године зографи Дичо, Вене и Зафир. 

Споменик културе, изведен у српско-византијском стилу
са елементима барокне и оријенталне уметности, заузима запажено место у развоју
националне уметности ослоњене како на традицију српске средњовековне
архитектуре, тако и на модерна европска струјања. 

Тачка 3.

Заштићена околина споменика културе обухвата следеће
катастарске парцеле: број 6610 КО Врање–град, у друштвеној својини и бр.
6609/1, 6609/2 и 6612 КО Врање–град, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) редовно одржавање споменика културе;

6) уклањање ЊЦ-а и његово постављање на погоднију
локацију.

Тачка 5.

Утврђују се следеће мере заштите заштићене околине споменика
културе:

1) забрана градње објеката који би надвисили кулу
звоника;

2) забрана градње објеката који би угрозили видљивост и
приступачност споменику културе;

3) задржавање постојећих намена објеката у заштићеној
околини;

4) забрана постављања надземних електро и ТТ водова. 

Тачка 6.

Списак покретних добара од посебног културног и
историјског значаја која се налазе у Саборној цркви Св. Тројице у Врању чини
саставни део ове одлуке и чува се у Саборној цркви Св. Тројице у Врању.

Тачка 7.

Ову одлуку објавити у „Службеном гласнику Републике
Србије”.

05 број 633-1530/98-18

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



