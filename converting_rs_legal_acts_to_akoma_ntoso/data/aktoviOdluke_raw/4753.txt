



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ИЛИЈЕ У ДОЊИМ ГРБИЦАМА ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Илије у Доњим Грбицама, са покретним стварима
у њој које су од посебног културног и историјског значаја, утврђује се за
споменик културе.

Тачка 2.

Црква Св. Илије у Доњим Грбицама, са покретним стварима
у њој које су од посебног културног и историјског значаја (у даљем тексту:
споменик културе), налази се на територији града Крагујевца, у Доњим Грбицама,
у приватној својини, на катастарској парцели број 700 КО Доње Грбице.

Споменик културе, подигнут 1890. године на остацима
средњовековног храма, конципиран је у духу моравског градитељства. Триконхалне
је основе са издуженим наосом и певничким просторима и олтарском апсидом, споља
и изнутра полукружним. Над централним делом уздиже се ваљкасти тамбур са
куполом. Фасаде су мирне, без декорације, осим профилисаног каменог кровног
венца. Северно од улаза саграђен је 1896. године камени звоник. Унутрашњи
зидови нису живописани, већ само „малани”. Иконостасна преграда, без већих
уметничких вредности, новијег је датума. Подну облогу сачињавају камене плоче,
које су највероватније из времена првобитне сакралне грађевине.

Споменик културе представља незаобилазан пример
сакралне архитектуре 19. века, која је своје узоре нашла у богатој традицији
српског средњовековног градитељства.

Тачка 3.

Заштићену околину споменика културе сачињава
катастарска парцела број 700 КО Доње Грбице, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа; извођење конзерваторско – рестаураторских радова на
средњовековном делу споменика културе и његова адекватна презентација;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) извођење конзерваторско-рестаураторских радова на
средњовековном делу споменика културе и његова презентација.

Тачка 5.

Утврђују се следеће мере заштите заштићене околине
споменика културе:

1) забрана изградње објеката трајног или привременог
карактера;

2) реконструкција и адаптација постојећих пратећих
објеката у порти према постојећим габаритима, а под условима и надзором
надлежног завода за заштиту споменика културе;

3) урбанистичко, комунално и хортикултурно опремање,
уређење, одржавање и коришћење порте као јавног простора намењеног верницима.

Тачка 6.

Списак покретних добара од посебног културног и
историјског значаја која се налазе у цркви Св. Илије у Доњим Грбицама чини
саставни део ове одлуке и чува се у цркви Св. Илије у Доњим Грбицама.

Тачка 7.

Ову одлуку објавити у „Службеном гласнику Републике
Србије”.







05 број 633-4693/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



