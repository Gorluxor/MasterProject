



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КАПЕЛЕ
СЕРВИЈСКИ У НОВОМ КНЕЖЕВЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Капела Сервијски у Новом Кнежевцу утврђује се за
споменик културе.

Тачка 2.

Капела Сервијски у Новом Кнежевцу (у даљем тексту:
споменик културе), налази се на територији општине Нови Кнежевац, у Новом
Кнежевцу, у улици Српској бб, у државној својини, на катастарској парцели број
2190 КО Нови Кнежевац.

Споменик културе, смештен у југоисточном делу
православног гробља у Новом Кнежевцу, подигнут је 80-тих година ХIХ века из
Задужбине Марка и Ђорђа Сервијских. Изведен је у стилу еклектике са доминантним
елементима неоготике. Правоугаоне је основе са високим постаментом преко кога
се долази степеницама до улаза на западној страни, изнад кога је постављен
породични грб. Северну и јужну фасаду украшава по један готски прозор са
каменим четворолисним цветом у преломљеном луку. На источној страни је улаз у
крипту. Споменик културе окружује репрезентативна зидана ограда са које су
уклоњени делови изведени од жељеза.

Споменик културе представља један од ретких спомена на
српску племићку породицу Сервијски, захваљујући чијој су се задужбини школовала
значајна имена српске интелигенције с краја ХIХ века.

Тачка 3.

Заштићену околину споменика културе сачињава
катастарска парцела број 2190 КО Нови Кнежевац, у државној својини.

Тачка 4.

Утврђују се следеће мере заштите споменика културе:

1) враћање сакралне функције споменику културе;

2) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

3) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација на споменику културе;

4) постављање електричних инсталација;

5) постављање и одржавање унутрашњег и спољњег
осветљења;

6) инсталирање громобранских уређаја и уређаја за
заштиту од пожара.

Тачка 5.

Утврђују се следеће мере заштите заштићене околине
споменика културе:

1) задржавање функција постојеће калварије и капела на
гробљу (православне, католичке и нове капеле);

2) постављање опроштајниг тргова у непосредном окружењу
споменика културе;

3) уређење простора за паркинг путничких возила за
долазак на гробље;

4) постављање ограде са улазним капијама око гробља;

5) очување свих вредних и квалитетних садница, а
засађивање новог зеленила вршити плански и осмишљено.

Тачка 6.

Ову одлуку објавити у „Службеном гласнику Републике
Србије”.



05 број 633-4726/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



