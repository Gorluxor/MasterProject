


	
	Zakon


	
				Редакцијски пречишћен 
				текст
				На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 74/12 – УС, 7/14 – УС и 44/14), 
				Влада доноси
				ОДЛУКУ
				о образовању Савета за унапређење међугенерацијске сарадње и солидарности
				"Службени гласник РС", бр. 3 од 12. јануара 
				2018, 12 од 22. фебруара 2019.
				1. Образује се Савет за унапређење међугенерацијске сарадње и солидарности као стручно саветодавно тело владе (у даљем тексту: Савет), на време од четири године од дана ступања на снагу ове одлуке.
				2. Задаци Савета су да:
				1) повезује две значајне, а осетљиве друштвене групе у Републици Србији, младих и старијих; 
				2) утиче на подизање свести о значају међугенерацијске сарадње као облика потпоре међу тим групама;
				3) користи радне и стваралачке потенцијале ових осетљивих група који исходује успостављањем ове сарадње и њиховог учешћа у развоју друштва, привредном и јавном животу;
				4) подстиче и укључује све релевантне чиниоце да на свим нивоима делују у циљу стварања бољих могућности за активно старење и јачање солидарности између генерација; 
				5) подстиче остваривање ефикасне међусобне подршке и сарадње између различитих старосних група, како би заједнички осмислили иновативна решења за подизање квалитета живота особа у старијој доби, али и деце и младих, ради јачања социјалне кохезије и солидарности између њих; 
				6) покреће одговарајуће иницијативе за унапређење сарадње са државним органима, стручним, хуманитарним и струковним организацијама и удружењима ради побољшања квалитета живота у старости, детињству и младости; 
				7) покреће иницијативе за измене и допуне прописа који регулишу питања од значаја за социјалну сигурност и квалитет живота ових старосних група; 
				8) предлаже унапређивање и усмеравање међународне сарадње у овој области;
				9) заузима ставове, даје мишљења и кроз препоруке предлаже одговарајућа решења за предузимање одговарајућих мера које доприносе остваривању унапређења међугенерацијске сарадње;
				10) разматра питања унапређења научних и стручних дисциплина у области бриге о старијима, деци предшколског, школског узраста и студентима; 
				11) прати стања у области остваривања циљева социјалне заштите старијих, деце и младих; 
				12) оцењује ефекте предузетих мера и о томе обавештава Владу;
				13) иницира и подржава различите програме и активности међугенерацијске солидарности и сарадње и њихову имплементацију у целокупном друштву, привредном и јавном животу. 
				3. У Савет се именују:
				1) за председника:
				– проф. др Славица Ђукић Дејановић, министар без портфеља задужен за демографију и популациону политику;
				2) за заменика председника:
				– Стана Божовић, државни секретар у Министарству за рад, запошљавање, борачка и социјална питања;
				3) за чланове:
				– Милош Јанковић, помоћник министра за рад, запошљавање, борачка и социјална питања; 
				– др Весна Књегињић, в.д. помоћник министра здравља;
				– Снежана Клашња, помоћник министра омладине и спорта;
				– др Биљана Зекавица, Министарство за рад, запошљавање, борачка и социјална питања;
				– др Славица Јашић, Министарство просвете, науке и технолошког развоја;
				– Оливера Ружић Попарић, виши саветник, Министарство финансија;
				– проф. др Ана Чекеревац, Факултет политичких наука;
				– Зорица Павловић, в.д. директор Градски центар за социјални рад у Београду;
				– Драгана Ђоковић Папић, Републички завод за статистику;
				– Сузана Мишић, Геронтолошки центар Београд;
				– Горан Ројевић, председник организације „Дечје срце”;
				– Јелена Кљајић, саветник за планирање каријере, Национална служба за запошљавање;
				– Весна Кадић, виши стручни сарадник, Републички фонд пензијског и инвалидског осигурања;
				– др Драгана Динић, Геронтолошко друштво Србије;
				– Божидар Дакић, Републички завод за социјалну заштиту;
				– Андреја Стајшић, Покрајински секретаријат за социјалну политику, демографију и равноправност полова;
				– Ђорђе Николић, Кровна организација младих Србије;
				– Василија Белобрковић, Савез пензионера Србије;
				– Наташа Тодоровић, Црвени крст Србије.
				4. Чланови Савета неће добијати финансијску надокнаду за учешће у раду Савета.
				5. Савет доставља извештај о раду надлежном одбору најмање сваких 60 дана, а Влади најмање сваких 90 дана.
				6. Стручну и административно-техничку потпору Савету пружа Министарство за рад, запошљавање, борачка и социјална питања
				и Кабинет министра без портфеља 
				задуженог за демографију и популациону политику.
				*Службени гласник РС, број 12/2019
				7. Ова одлука ступа на снагу осмог дана од дана објављивања у „Службеном гласнику Републике Србије”.
				
				05 број 02-12956/2017-1
				У Београду, 11. јануара 2018. године
				Влада
				Председник,
				Ана Брнабић, с.р.
	

