



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
УСПЕНИЈА СВ. БОГОРОДИЦЕ У ЖИТОРАЂИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Успенија Св. Богородице у Житорађи утврђује се за
споменик културе.

Тачка 2.

Црква Успенија Св. Богородице у Житорађи (у даљем
тексту: споменик културе) налази се на територији општине Житорађа, у Житорађи,
у приватној својини, на катастарској парцели број 1516 КО Житорађа.

Споменик културе саграђен је 1910. године на месту
црквене грађевине из 1814–5. године, у којој се, иако похараној, обављала
служба све до 1893. године. То је једнобродна грађевина са петостраном
олтарском апсидом и благо избаченим певничким трансептом. Плитки пиластри на
које се ослањају попречни сводови, деле унутрашњи простор на три травеја.
Фасаде су оживљене фризом слепих аркада и плитким угаоним пиластрима. Западни
портал, лучно завршен, извучен је из масе прочеља и надвишен троугаоним
тимпаноном. Од десет прозорских отвора са архиволтом у плитком рељефу изнад,
два су у облику трифора. Црква је грађена од камена и опеке, са местимичном
употребом надгробних споменика. Омалтерисана је и хоризонтално су извучене фуге,
тако да се добија утисак да је обложена мермерним плочама. Унутрашњост није
осликана, а иконостасна преграда је без већих уметничких вредности.

Споменик културе, изведен у неокласицистичком духу,
сведочи о снажном утицају српске средњовековне архитектуре на сакрално
градитељство ХХ века.

Тачка 3.

Заштићена околина споменика културе обухвата следеће
катастарске парцеле: бр. 1515/2, 1516 и 1517 КО Житорађа, у приватној својини и
бр. 1497, 1509 и 8914 КО Житорађа, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) изградња инфраструктуре дозвољена је само уз
предходно обезбеђење заштитних археолошких ископавања и адекватне презентације
налаза.

Тачка 5.

Утврђују се следеће мере заштите заштићене околине
споменика културе:

1) измештање или уклањање новосаграђеног објекта
северозападно од споменика културе;

2) забрана градње објеката који нису у функцији
споменика културе;

3) забрана градње објеката који својом архитектуром,
габаритом и висином угрожавају споменик културе;

4) забрана подизања објеката високе градње;

5) забрана ширења гробља према катастарској парцели
број 1516 КО Житорађа.

Тачка 6.

Ову одлуку објавити у „Службеном гласнику Републике
Србије”.





05 број 633-4738/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



