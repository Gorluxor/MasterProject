



На
основу члана 15. став 8. Закона о здравственој заштити („Службени гласник
Републике Србије“, бр. 17/92 и 50/92) и члана 8. став 3. и члана 17. Одлуке о
Плану мреже здравствених установа („Службени гласник РС“, број 50/92),

Влада
Републике Србије донела је





ОДЛУКУ

О ОСНИВАЊУ ЗАВОДА ЗА
ТРАНСФУЗИЈУ КРВИ У НИШУ

„Службени гласник
РС”, број 37 од 26. маја 1993.



Члан 1.

У
складу са Одлуком о Плану мреже здравствених установа („Службени гласник
Републике Србије”, број 50/92) оснива се Завод за трансфузију крви у Нишу.

Члан 2.

У
састав Завода за трансфузију крви у Нишу (у даљем тексту: Завод) улази:
организациона јединица Клиничког центра Ниш – Завод за трансфузију крви. 

Седиште
Завода је у Нишу, у Ул. браће Тасковића, број 48.

Завод
послује са потпуном одговорношћу.

Члан 3.

Завод
обавља здравствену делатност у складу са чланом 32. Закона о здравственој
заштити, и то:

1)
врши прикупљање и прераду крви од добровољних давалаца;

2)
прати и проучава стање у области трансфузиологије;

3)
предлаже и спроводи мере за унапређивање добровољног давалаштва крви и службе
трансфузије крви и

4)
обезбеђује потребне количине крви и продуката од крви за редовно лечење
оболелих и повређених и ствара неопходне резерве за потребе у рату, у случају
елементарних и других већих непогода и других ванредних прилика, у складу са
законом и програмом прикупљања резерви крви.

Члан 4.

Органи
Завода јесу: директор, управни одбор и надзорни одбор.

Управни
одбор има пет чланова од којих су два из реда запослених у Заводу.

Надзорни
одбор има три члана од којих је један из реда запослених у Заводу.

Члан 5.

Средства
и имовину за оснивање и рад Завода чине средства, имовина, права и обавезе
организационе јединице Клиничког центра Ниш – Завода за трансфузију крви, са
билансним стањем на дан 31. маја 1993. године. 

Биланс
стања у смислу става 1. овог члана утврдиће органи управљања Клиничког центра
Ниш у чијем саставу организациона јединица Завод за трансфузију крви престаје
са радом на основу ове одлуке.

Завод
почиње са радом 1. јуна 1993. године.

Члан 6.

Даном
почетка рада Завод преузима средства, имовину, права и обавезе и запослене
раднике организационе јединице Клиничког центра Ниш – Завод за трансфузију
крви.

Од
дана ступања на снагу ове одлуке организациона јединица из става 1. овог члана
не може отуђити или оптеретити имовину нити запошљавати нове раднике.

Члан 7.

Влада
Републике Србије ће именовати лице које ће до именовања директора Завода
обављати његове послове и вршити његова овлашћења, као и управни и надзорни
одбор.

Органи
из става 1. овог члана припремиће статут и друга општа акта неопходна за упис у
регистар и почетак рада Завода.

Члан 8.

Даном
уписа у судски регистар Завода, престаје са радом организациона јединица
Клиничког центра Ниш – Завод за трансфузију крви, која у смислу члана 2. ове
одлуке, улази у њен састав.

Члан 9.

Ова одлука ступа на
снагу осмог дана од дана објављивања у „Службеном гласнику Републике Србије”.





05 број 022-1753

У Београду, 19. маја 1993.
године

Влада Републике Србије

Потпредседник,

др Зоран Аранђеловић, с.
р.





