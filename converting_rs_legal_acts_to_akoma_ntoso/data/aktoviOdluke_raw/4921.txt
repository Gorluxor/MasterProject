


	
	Zakon

	


	
		Редакцијски пречишћен текст
	
	
	
	На основу члана 15. став 1. Закона о Народној банци Србије („Службени гласник РС”, бр. 72/2003, 55/2004 и 44/2010) и члана 27а. став 5. Закона о добровољним пензијским фондовима и пензијским плановима („Службени гласник РС”, бр. 85/2005 и 31/2011),
	Извршни oдбор Народне банке Србије доноси
	
	
	ОДЛУКУ
	о обављању екстерне ревизије и садржини извештаја екстерног ревизора
	
	"Службени гласник РС", бр. 60 од 16. августа 
	2011, 61 од 19. августа 2011 - исправка
	
	
	1. Овом одлуком прописују се услови обављања екстерне ревизије, као и основна садржина извештаја екстерног ревизора о обављеној ревизији финансијских извештаја друштва за управљање добровољним пензијским фондом (у даљем тексту: друштво) и финансијских извештаја добровољног пензијског фонда (у даљем тексту: фонд).
	
	2. Друштво је дужно да изабере екстерног ревизора:
	1) који ће да обезбеди да бар један његов запослени који ће учествовати у ревизији друштва има најмање три године искуства у обављању послова ревизије финансијских извештаја финансијских институција;
	2) коме Народна банка Србије није у претходној календарској години, односно последњих годину дана одбила да прихвати извештај, нити је одбила његов избор, односно његово стављање на листу спољних ревизора;
	3) који није повезано лице с друштвом, нити су његови запослени који учествују у ревизији друштва повезана лица с друштвом.
	
	3. Предмет ревизије екстерног ревизора су сви финансијски извештаји друштва, односно фонда.
	Извештаји екстерног ревизора о обављеној ревизији из става 1. ове тачке (у даљем тексту: извештај о ревизији) сачињавају се у складу са законом којим се уређује ревизија финансијских извештаја, Међународним стандардима ревизије и oвом одлуком.
	Извештај о ревизији садржи:
	1) извештај и мишљење екстерног ревизора;
	2) финансијске извештаје друштва и фонда који су били предмет испитивања и оцене; 
	
	3) писмо о презентацији финансијских извештаја друштава, односно фонда;
	4) анализе екстерног ревизора.
	
	4.* Извештај екстерног ревизора садржи његово мишљење о томе да ли финансијски извештаји који су били предмет ревизије по свим материјално значајним питањима истинито и објективно, у складу са законом којим се уређују рачуноводство и ревизија, прописима Народне банке Србије и Међународним стандардима финансијског извештавања, исказују резултате пословања и финансијски положај друштва, односно фонда.
	
	*Службени 
	гласник РС, број 61/2011
	
	5.* Извештај о ревизији садржи и писмо о презентацији финансијских извештаја друштва, односно фонда, које потписују одговорно лице друштва и лице одговорно за састављање финансијских извештаја.
	Писмом из става 1. ове тачке друштво даје писмено уверавање екстерном ревизору да је испунило све захтеве који се односе на састављање финансијских извештаја друштва, односно фонда, у складу с рачуноводственим прописима и стандардима, да су екстерном ревизору пружене све релевантне информације, да су информације које су пружене истините и веродостојне, као и да су све настале транскације евидентиране и приказане у тим финансијским извештајима.
	
	*Службени 
	гласник РС, број 61/2011
	
	6.* Екстерни ревизор је дужан да у извештају о ревизији финансијских извештаја фонда посебно искаже усклађеност структуре улагања имовине фонда с критеријумима утврђеним одлуком којом се уређују максималне висине, услови и начин улагања имовине фонда, као и са инвестиционом политиком фонда.
	
	*Службени 
	гласник РС, број 61/2011
	
	7.* Анализе екстерног ревизора обухватају најмање: анализу система унутрашњих контрола, анализу рачуноводственог система и уредности вођења пословних књига, анализу информационог система и анализу налаза екстерних контрола.
	Анализа система унутрашњих контрола подразумева процену екстерног ревизора да ли је друштво успоставило одговарајуће процедуре за одвијање пословних активности које се односе на управљање имовином фонда и односе с повезаним лицима на начин који одговара природи, сложености и ризичности посла, као и да ли се успостављене процедуре примењују.
	Анализа рачуноводственог система и уредности вођења пословних књига садржи процену екстерног ревизора о томе да ли пословне књиге друштва и фонда води, односно финансијске извештаје саставља и презентује стручно лице и да ли друштво пословне књиге води уредно и ажурно и на начин који омогућава контролу исправности књижења, чувања и коришћења података, увид у хронологију извршених књижења и сагледавање свих промена на рачунима тих књига, као и процену да ли су пословне књиге фонда дневно ажурне и да ли су добра основа за припрему свих финансијских и других извештаја на дневној основи, тј. да ли су све трансакције ваљано признате и процењене, те да ли су приказане на одговарајућим рачунима.
	Анализа информационог система садржи процену екстерног ревизора о стању информационог система друштва, процену успостављености одговарајућих интерних контрола у вези са овим системом, као и процену адекватности управљања тим системом, с посебним освртом на усклађеност система с прописима. 
	
	Анализа налаза екстерних контрола садржи преглед свих екстерних контрола које су обављене у току периода за који се израђују финансијски извештаји, као и коментар екстерног ревизора о тим налазима.
	
	*Службени 
	гласник РС, број 61/2011
	
	8.* Уз извештај о ревизији, друштво је дужно да Народној банци Србије достави и писмо руководству које је екстерни ревизор доставио друштву после завршетка ревизије. У писму руководству ревизор наводи неправилности, слабости и пропусте друштва утврђене током ревизије и даје препоруке за њихово отклањање. 
	
	
	*Службени 
	гласник РС, број 61/2011
	
	9.* Друштво је дужно да на својој Интернет страници, уз финансијске извештаје, објави извештај о ревизији.
	
	*Службени 
	гласник РС, број 61/2011
	
	10.* Представници Народне банке Србије и екстерни ревизори могу одржавати састанке у вези са обављањем послова ревизије финансијских извештаја друштва и фонда – и то пре почетка ревизије, у току ревизије и након обављене ревизије.
	
	*Службени 
	гласник РС, број 61/2011
	
	11.* Извештај екстерног ревизора може садржати и допунске податке и информације ако то посебно захтева друштво код кога се ревизија обавља.
	
	*Службени 
	гласник РС, број 61/2011
	
	12.* Даном ступања на снагу ове одлуке престаје да важи Одлука о садржини извештаја о обављеној ревизији финансијских извештаја друштва за управљање добровољним пензијским фондом и добровољног пензијског фонда („Службени гласник РС”, број 27/2006).
	
	*Службени 
	гласник РС, број 61/2011
	
	13.* Ова одлука објављује се у „Службеном гласнику РС” и ступа на снагу 1. јануара 2012. године.
	
	*Службени 
	гласник РС, број 61/2011
	
	
	ИО НБС број 60
	У Београду, 11. августа 2011. године
	ПредседавајућиИзвршног одбора Народне банке Србије
	гувернер
	Народне банке Србије,
	др 
	Дејан Шошкић, с.р.

