


	
	Zakon

	


	
				На основу чл. 11, 12. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон и 5/15), члана 6. став 2, а у вези са чланом 79. став 1. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/1 – УС, 72/12, 7/14 – УС и 44/14),
				Влада доноси 
				ОДЛУКУ
				о измени оснивачког акта Друштва с ограниченом одговорношћу Парк природе „Мокра гора”
				"Службени гласник РС", број 26 од 20. 
				марта 2017.
				1. Уводне одредбе 
				Члан 1.
				Овом oдлуком врши се усклађивање оснивачког акта Друштва с ограниченом одговорношћу Парк природе „Мокра гора” са одредбама Закона о јавним предузећима („Службени гласник РС”, број 15/16).
				Члан 2.
				Друштво с ограниченом одговорношћу за управљање пределом изузетних одлика Шарган – Мокра гора” (у даљем тексту: Друштво), основано је Одлуком о оснивању Друштва с ограниченом одговорношћу за управљање пределом изузетних одлика „Шарган – Мокра гора” („Службени гласник РС”, број 99/05). 
				Оснивање Друштва уписано је у Регистар привредних субјеката у Агенцији за привредне субјекте решењем БД број 108735/2006 од 21. фебруара 2006. године.
				Уредбом о измени Уредбе о заштити Предела изузетних одлика „Шарган – Мокра гора” („Службени гласник РС”, број 81/08), променио се статус заштићеног подручја у Парк природе „Шарган – Мокра гора”. 
				Скупштина Друштва је 7. јуна 2013. године донела Одлуку о измени оснивачког акта Друштвa с ограниченом одговорношћу за управљањем Парка природе „Шарган – Мокра Гора” („Службени гласник РС”, број 79/13).
				Влада је донела Решење о давању сагласности на Одлуку о измени оснивачког акта Друштвa с ограниченом одговорношћу за управљањем Парка природе „Шарган – Мокра гора” („Службени гласник РС”, број 73/13).
				Одлуком о измени оснивачког акта Друштва с ограниченом одговорношћу Парк природе „Мокра гора” („Службени гласник РС”, број 79/13), извршено је усклађивање пословања Друштва са одредбама Закона о привредним друштвима („Службени гласник РС”, бр. 36/11 и 99/11). 
				2. Подаци о Оснивачу
				Члан 3.
				Оснивач Друштва је Република Србија, за коју оснивачка права врши Влада, Београд, Немањина 11, матични број 07020171 (у даљем тексту: Оснивач).
				3. Пословно име и седиште Друштва
				Члан 4.
				Друштво послује под пословним именом: Друштво с ограниченом одговорношћу Парк природе „Мокра гора”.
				Скраћено пословно име Друштва гласи: Парк природе „Мокра гора” д.о.о. Мокра гора. 
				О промени пословног имена одлучује Скупштина Друштва, уз сагласност Оснивача.
				Седиште Друштва је у Мокрој гори, Ужице.
				О промени седишта Друштва одлучује Скупштина Друштва, уз сагласност Оснивача.
				Печат, штамбиљ и знак Друштва 
				Члан 5.
				Друштво поседује свој печат и штамбиљ са исписаним текстом на српском језику и ћириличким писмом.
				Печат је округлог облика и садржи пуно пословно име и седиште Друштва.
				Штамбиљ је правоугаоног облика и садржи пуно пословно име, седиште Друштва и место за датум и број.
				Друштво има свој знак који садржи назив и седиште Друштва.
				Правни статус Друштва 
				Члан 6.
				Друштво има статус правног лица, са правима, обавезама и одговорностима утврђеним законом.
				Друштво у правном промету са трећим лицима има сва овлашћења и иступа у своје име и за свој рачун.
				Члан 7.
				Друштво се за обављање своје делатности утврђене овом одлуком, уписује у регистар у складу са законом којим се уређује правни положај привредних друштава и поступак регистрације.
				Члан 8.
				Друштво послује као јединствена радна целина.
				Актом директора Друштва уређује се унутрашња организација и систематизација послова.
				Члан 9.
				Друштво за своје обавезе одговара целокупном својом имовином.
				Оснивач не одговара за обавезе Друштва, осим у случајевима прописаним законом.
				Заступање и представљање Друштва 
				Члан 10.
				Друштво заступа и представља директор Друштва.
				4. Делатности Друштва
				Члан 11.
				Претежна делатност Друштва је: 
				– Шифра делатности: 9104,
				– Назив делатности: Делатност ботаничких и зоолошких вртова и заштита природних вредности. 
				Делатност од општег интереса је управљање заштићеним подручјем, у складу са законом.
				Друштво може, без уписа у регистар, да врши и друге делатности које служе обављању претежне делатности, уколико за те делатности испуњава услове предвиђене законом.
				О промени делатности Друштво, као и о обављању других делатности у вези са обављањем претежне делатности, одлучује Скупштина, у складу са законом.
				Оснивачка права и улагање капитала Друштва
				Члан 12.
				Друштво може, уз претходну сагласност Оснивача, основати друштво капитала за обављање делатности од општег интереса и друштво капитала за обављање делатности која није делатност од општег интереса.
				Друштво може улагати капитал у већ основана друштва капитала, уз претходну сагласност Оснивача. 
				5. Права, обавезе и одговорности Оснивача према Друштву и Друштва према Оснивачу 
				Члан 13.
				Оснивач даје сагласност на следеће акте Друштва:
				1) о давању гаранција, авала, јемстава, залога и других средстава обезбеђења за послове који нису из оквира делатности од општег интереса; 
				2) тарифу (одлуку о ценама, тарифни систем и др.) осим ако другим законом није предвиђено да ту сагласност даје други државни орган; 
				3) о располагању (прибављање и отуђење) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених овом одлуком; 
				4) акт о општим условима за испоруку производа и услуга; 
				5) акт о процени вредности капитала, као и на програм и одлуку о својинској трансформацији;
				6) дугорочни и средњорочни план пословне стратегије и развоја;
				7) годишњи програм пословања;
				8) одлуку о расподели добити, односно начину покрића губитка; 
				9) друге одлуке, у складу са законом којим се одређује обављање делатности од општег интереса.
				Оснивач даје претходну сагласност на следеће одлуке и акте Друштва:
				1) о улагању капитала; 
				2) о статусним променама; 
				3) о оснивању других правних субјеката.
				Члан 14.
				У случају поремећаја у пословању Друштва, Оснивач предузима мере којима се обезбеђују услови за несметано обављање делатности од општег интереса, осим ако је оснивачким актом и законом којим се одређује делатност од општег интереса другачије одређено, а нарочито:
				1) промену унутрашње организације Друштва;
				2) разрешење директора и именовање привременог органа Друштва;
				3) ограничење у погледу права располагања појединим средствима у јавној својини;
				4) друге мере одређене законом којим се одређују делатности од општег интереса и оснивачким актом.
				За време ратног стања или непосредне ратне опасности, Оснивач може у Друштву утврдити организацију за извршавање послова од стратешког значаја за Републику Србију.
				Члан 15.
				У случају да у Друштву нису обезбеђени услови за остваривање редовног процеса рада услед више силе, министарство надлежно за област којој припада делатност Друштва, ако оцени да могу наступити штетне последице за живот и здравље људи или њихову безбедност и безбедност имовине или друге штетне неотклоњиве последице, поступа у складу са законом.
				Члан 16. 
				По основу учешћа у основном капиталу Друштва Оснивач има следећа права:
				1) право управљања Друштвом;
				2) право на учешће у расподели добити Друштва;
				3) право да буде информисан о пословању Друштва;
				4) право да учествује у расподели ликвидационе или стечајне масе, након престанка Друштва стечајем или ликвидацијом, а по измирењу обавеза; 
				5) друга права у складу са законом.
				Члан 17.
				У Друштву се право на штрајк остварује у складу са законом.
				Члан 18.
				Друштво је дужно да делатност за коју је основано обавља на начин којим се обезбеђује редовно, континуирано и квалитетно пружање услуга крајњим корисницима.
				Друштво је дужно да предузима мере и активности за редовно одржавање и несметано функционисање постројења и других објеката неопходних за обављање своје делатности, у складу са законима и другим прописима којима се уређују услови обављања делатности због које је основано.
				Члан 19.
				Унапређење рада и развоја Друштва се заснива се на дугорочном и средњорочном плану рада и развоја.
				Члан 20.
				Годишњи програм пословања Друштва доноси се и доставља Оснивачу ради давања сагласности у складу са законом којим се уређује правни положај јавних предузећа и других облика организовања који обављају делатност од општег интереса.
				Садржина годишњег програма пословања и последице његовог недоношења, предвиђени су законом којим се уређује правни положај јавних предузећа и других облика организовања који обављају делатност од општег интереса.
				Друштво је дужно да министарству надлежном за послове привреде доставља тромесечне извештаје о реализацији годишњег програма пословања, на обрасцу извештаја који пропише министар надлежан за послове привреде, у складу са законом којим се уређује правни положај јавних предузећа и других облика организовања који обављају делатност од општег интереса. 
				Ако Скупштина Друштва до почетка календарске године не донесе годишњи, односно трогодишњи програм пословања, до доношења тог програма зараде запосленима се обрачунавају и исплаћују на начин и под условима утврђеним годишњим, односно трогодишњим програмом пословања за претходну годину.
				6. Основни капитал, имовина друштва, располагање (отуђење и прибављање) имовином Друштва и имовина која се не може отуђити
				Члан 21.
				Основни капитал Друштва, на дан 10. фебруар 2006. године, чине новчана средства у укупном износу од 43.673,75 динара. 
				Основни капитал из става 1. овог члана је удео Оснивача, као јединог члана са 100% учешћа у основном капиталу Друштва.
				По основу улагања средстава из става 1. овог члана Оснивач стиче уделе у Друштву, као и права по основу тих удела.
				О повећању или смањењу основног капитала Друштва, одлучује Скупштина уз сагласност Оснивача, у складу са законом.
				Вредност неновчаног улога Оснивача утврђује се на основу процене извршене на начин прописан законом којим се уређује правни положај привредних друштава.
				Капитал у Друштву, уписује се у регистар.
				Члан 22.
				Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.
				Друштво управља и располаже својом имовином у складу са законом и овом одлуком.
				Друштво не може да отуђи средства која се налазе у његовој имовини, на којима Друштво не може да стекне својину.
				7. Средства за рад Друштва
				Члан 23.
				Друштво у обављању својих делатности, стиче и прибавља средства из следећих извора:
				1) продајом производа и услуга;
				2) из кредита;
				3) из донација и поклона;
				4) из буџета Републике Србије; 
				5) из буџета локалних самоуправа;
				6) накнада за коришћење парка природе;
				7) прихода остварених у обављању делатности управљања парком природе;
				8) средстава обезбеђених за реализацију програма, планова и пројеката у области заштите природе;
				9) из осталих извора, у складу са законом.
				Друштво је дужно да део остварене добити уплати у буџет Оснивача, по завршном рачуну за претходну годину.
				8. Услови и начин задужења Друштва
				Члан 24.
				Друштво се може задужити под условима који су предвиђени законом којим се уређује јавни дуг. 
				5. Услови и начин утврђивања и распоређивања добити и начин покрића губитка и сношења ризика 
				Члан 25.
				Добит Друштва утврђује се и расподељује у складу са законом.
				Одлуку о расподели добити Друштва доноси Скупштина уз сагласност Оснивача, и њоме се одређује део средстава који се уплаћује у буџет Републике Србије, у складу са законом.
				Одлуку о начину покрића губитка Друштва доноси Скупштина, уз сагласност Оснивача.
				9. Пословање под тржишним условима и пружање услуга корисницима са територије ван Републике Србије
				Члан 26.
				Друштвo послује по тржишним условима, ради стицања добити, у складу са законом.
				У обављању своје претежне делатности, Друштво своје производе и услуге може испоручивати односно пружати и корисницима ван територије Републике Србије, под условом да се ни на који начин не угрожава редовно, континуирано и квалитетно снабдевање крајњих корисника са територије Републике Србије.
				Испоруку производа и пружање услуга из става 2. овог члана Друштвo обавља у складу са посебно закљученим уговорима.
				10. Органи Друштва и њихова надлежност
				Члан 27.
				Органи Друштва су:
				1) Скупштина;
				2) директор.
				а) Скупштина 
				Члан 28.
				Функцију Скупштине Друштва врши Оснивач као једини члан Друштва, преко овлашћених представника, у складу са законом и овом одлуком.
				Скупштина Друштва има пет представника Оснивача, од којих је један председник. 
				Представнике Оснивача у Скупштини, од којих је један члан представник Оснивача из реда запослених, именује Оснивач, на период од четири године.
				Представник Оснивача у Скупштини из реда запослених предлаже се на начин и по поступку који је утврђен Статутом Друштва.
				Скупштина Друштва, директор и извршни директор не могу предлагати представника запослених у Скупштини Друштва.
				Члан 29.
				За представнике Оснивача у Скупштини именују се лица која испуњавају услове прописане законом којим се уређује правни положај јавних предузећа. 
				Представници Оснивача у Скупштини имају право на одговарајућу накнаду за рад у Скупштини, у складу са законом којим се уређује правни положај јавних предузећа.
				Представници Оснивача у Скупштини дужни су да се додатно стручно усавршавају у области корпоративног управљања у складу са програмом за додатно стручно усавршавање који утврђује Оснивач.
				Члан 30.
				Мандат представницима Оснивача у Скупштини престаје на начин и под условима предвиђеним законом којим се уређује правни положај јавних предузећа.
				Представници Оснивача у Скупштини Друштва којима је престао мандат, дужни су да врше своје дужности до именовања нових представника Оснивача у Скупштини Друштва, а најдуже шест месеци.
				Члан 31.
				Скупштина:
				1) доноси дугорочни и средњорочни план пословне стратегије и развоја и одговоран је за њихово спровођење;
				2) доноси годишњи програм пословања друштва, усклађен са дугорочним и средњорочним планом пословне стратегије и развоја из тачке 1) овог члана;
				3) усваја извештај о степену реализације годишњег, односно трогодишњег програма пословања; 
				4) усваја тромесечни извештај о степену усклађености планираних и реализованих активности;
				5) усваја финансијске извештаје;
				6) доноси Статут Друштва;
				7) надзире рад директора;
				8) успоставља, одобрава и прати рачуноводство, унутрашњу контролу, финансијске извештаје и политику управљања ризицима;
				9) доноси одлуку о расподели добити Друштва, односно начину покрића губитка;
				10) доноси инвестиционе програме и критеријуме за инвестициона улагања;
				11) даје сагласност директору за предузимање послова или радњи у складу са законом, Статутом и одлуком Оснивача;
				12) доноси одлуку о давању или одузимању прокуре;
				13) закључује уговоре о раду са директором, у складу са законом којим се уређују радни односи;
				14) доноси одлуку о располагању средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених оснивачким актом;
				15) доноси одлуку о висини цена услуга;
				16) одлучује о статусним променама, оснивању других правних субјеката и улагању капитала;
				17) одлучује о смањењу и повећању капитала Друштва;
				18) одлучује о издавању, продаји и куповини удела, као и продаји удела у Друштву или куповини удела или акција у другом предузећу, односно привредном друштву;
				19) доноси акт о исплати стимулације директора и извршног директора;
				20) даје сагласност на акт о унутрашњој организацији и систематизацији послова;
				21) врши друге послове у складу са законом, овом одлуком и Статутом.
				Одлуке из става 1. тач. 1), 2), 6), 9), 14), 15), 17), 18) и 19) овог члана Скупштина Друштва доноси уз сагласност Оснивача.
				Одлуке из става 1. тачка 16) овог члана Скупштина Друштва доноси уз претходну сагласност Оснивача.
				Скупштина Друштва одлучује већином гласова представника Оснивача у Скупштини.
				Скупштина Друштва не може пренети право на одлучивање о питањима из свог делокруга на директора или друго лице у Друштву.
				б) Директор 
				Члан 32.
				Директора Друштва именује Оснивач, на период од четири године, на основу спроведеног јавног конкурса, у складу са законом којим се уређује правни положај јавних предузећа.
				За директора Друштва може бити именовано лице које испуњава услове прописане законом којим се уређује правни положај јавних предузећа.
				Мандат директора престаје истеком периода на који је именован, оставком или разрешењем, под условима и на начин одређен законом којим се уређује правни положај јавних предузећа.
				Директора разрешава Оснивач под условима и на начин одређен законом којим се уређује правни положај јавних предузећа.
				Директор је функционер који обавља јавну функцију.
				Директор Друштва заснива радни однос на одређено време.
				Директор не може имати заменика.
				Статутом Друштва могу бити одређени и други услови које лице мора да испуни да би било именовано за директора Друштва.
				Члан 33.
				Директор Друштва:
				1) представља и заступа Друштво;
				2) организује и руководи процесом рада;
				3) води пословање Друштва:
				4) стара се о законитости пословања Друштва и одговоран је за законитост пословања Друштва;
				5) предлаже дугорочни и средњорочни план пословне стратегије и развоја Друштва и одговоран је за њихово спровођење;
				6) предлаже годишњи, односно трогодишњи програм пословања Друштва и одговоран је за његово спровођење;
				7) предлаже финансијске извештаје;
				8) извршава одлуке Скупштине;
				9) бира извршне директоре;
				10) бира представнике Друштва у скупштини друштва капитала чији је једини власник Друштво;
				11) закључује уговоре о раду са извршним директорима, у складу са законом којим се уређују радни односи;
				12) доноси акт о организацији и систематизацији послова;
				13) предлаже Скупштини доношење акта о исплати стимулације извршним директорима;
				14) предлаже Скупштини доношење одлука и других аката из делокруга директора;
				15) одлучује о појединачним правима, обавезама и одговорностима запослених у складу са законом, колективним уговором и Статутом;
				16) доноси план набавки за текућу годину;
				17) доноси одлуке у поступцима јавних набавки и набавки на које се не примењује закон којим се уређују јавне набавке; 
				18) врши друге послове у складу са законом, овом одлуком и Статутом.
				в) Извршни директор
				Члан 34.
				Директор може бирати извршне директоре за вођење послова из одређених области од значаја за успешно функционисање Друштва. 
				За извршног директора бира се лице које испуњава услове предвиђене законом којим се уређује правни положај јавних предузећа.
				Извршни директор за свој рад одговара директору.
				Извршни директор обавља послове у оквиру овлашћења које му је одредио директор, у складу са овом одлуком и Статутом.
				Извршни директор не може имати заменика.
				Извршни директор мора бити у радном односу у Друштву.
				Лице које се бира за извршног директора мора имати три године радног искуства на пословима за које ће бити задужен у Друштву.
				Друштво не може имати више од седам извршних директора, а број извршних директора утврђује се Статутом Друштва. 
				Члан 35.
				Директор и извршни директор имају право на зараду, а могу имати и право на стимулацију, у складу са законом којим се уређује правни положај јавних предузећа.
				Одлуку о исплати зараде и стимулације директора и извршних директора доноси Скупштина Друштва.
				Одлука о исплати стимулације извршног директора доноси се на предлог директора.
				Члан 36.
				Мандат директора престаје истеком периода на који је именован, оставком или разрешењем.
				Поступак за именовање директора покреће се шест месеци пре истека периода на који је именован, односно у року од 30 дана од дана подношења оставке или разрешења.
				Оставка се у писаној форми подноси органу надлежном за именовање директора Друштва. 
				Директор Друштва се разрешава, односно може бити разрешен из разлога и на начин предвиђен законом којим се уређује правни положај јавних предузећа.
				Предлог за разрешење директора Друштва подноси министарство надлежно за послове привреде.
				Предлог за разрешење директора Друштва може поднети и Скупштина, преко министарства. 
				Предлог за разрешење мора бити образложен, са прецизно наведеним разлозима због којих се предлаже разрешење и доставља се директору који има право да се у року од 20 дана изјасни о разлозима због којих се предлаже разрешење.
				Пошто директору пружи прилику да се изјасни о постојању разлога за разрешење и утврди потребне чињенице, министарство предлаже Оснивачу доношење одговарајућег решења.
				На поступак у коме се одлучује да ли ће директор бити разрешен или не, примењује се закон којим се уређује правни положај јавних предузећа.
				Директор може бити суспендован на начин и под условима предвиђеним законом којим се уређује правни положај јавних предузећа. 
				Вршилац дужности директора
				Члан 37.
				Вршилац дужности директора Друштва може се именовати у случајевима, на период и под условима који су предвиђени законом којим се уређује правни положај јавних предузећа.
				Вршилац дужности директора има сва права, обавезе и овлашћења која има директор Друштва. 
				11. Заштита животне средине
				Члан 38.
				Друштвo је при обављању делатности дужно да се стара о заштити животне средине у складу са законом и другим прописима.
				12. Јавност у раду Друштва
				Члан 39.
				Друштвo је дужно да на својој интернет страници објави:
				1) радне биографије представника Оснивача у Скупштини Друштва, директора и извршних директора;
				2) организациону структуру;
				3) годишњи, односно трогодишњи програм пословања, као и све његове измене и допуне, односно извод из тог програма ако Друштво има конкуренцију на тржишту;
				4) тромесечне извештаје о реализацији годишњег, односно трогодишњег програма пословања;
				5) годишњи финансијски извештај са мишљењем овлашћеног ревизора;
				6) друге информације од значаја за јавност.
				Пословна тајна
				Члан 40.
				Пословном тајном сматрају се исправе и подаци утврђени одлуком Скупштине Друштва или директора Друштва чије би саопштавање неовлашћеном лицу било противно пословању Друштва и штетило би његовом пословном угледу и интересима.
				13. Општи акти Друштва
				Члан 41.
				Општи акти Друштва су Статут и други акти којима се на општи начин уређују одређена питања.
				Статут је основни општи акт Друштва.
				Други општи акти Друштва не смеју бити у супротности са одредбама Статута.
				Појединачни акти које доносе органи и овлашћени појединци у Друштву морају бити у складу са општим актима друштва.
				Статутом се подробније уређују: назив и седиште; делатност; управљање и органи управљања; унутрашња организација; пословање; заступање; начин и распоређивање добити; резерве; општи акти и начин њиховог доношења и друга питања значајна за рад и пословање Друштва.
				Права, обавезе и одговорности запослених из радног односа уређују се колективним уговором Друштва, који мора бити сагласан са законом, општим и посебним колективним уговором и актима Оснивача.
				Права, обавезе и одговорности у вези са безбедношћу и здрављем на раду остварују се у складу са законом и прописима донетим на основу закона, а ближе се уређују колективним уговором, општим актима Друштва и уговором о раду.
				14. Прелазне и завршне одредбе
				Члан 42.
				Друштво наставља са радом у складу са овом одлуком, Законом о јавним предузећима („Службени гласник РС”, број 15/16), Законом о привредним друштвима („Службени гласник РС”, бр. 36/11, 99/11, 83/14 – др. закон и 5/15) и Законом о заштити природе („Службени гласник РС”, бр. 36/09, 88/10, 91/10 – исправка и 14/16).
				Друштво ће усагласити своја општа акта са овом одлуком у року од 90 дана од дана доношења ове одлуке.
				Члан 43.
				Ову одлуку објавити у „Службеном гласнику Републике Србије”.
				05 број 023-2139/2017
				У Београду, 17. марта 2017. године
				Влада
				Председник, 
				Александар Вучић, с.р.
	

