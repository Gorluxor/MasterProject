





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању цркве Св.
арханђела Гаврила у Буковику за споменик културе

„Службени гласник
РС”, број 108 од
06.
децембра 2005.







1. Црква Св. арханђела
Гаврила у Буковику, са покретним стварима у њој које су од посебног културног и
историјског значаја, утврђује се за споменик културе.

2. Црква Св. арханђела
Гаврила у Буковику, са покретним стварима у њој које су од посебног културног и
историјског значаја (у даљем тексту: споменик културе), налази се на територији
општине Аранђеловац, у Аранђеловцу, у насељу Буковик, у државној својини, на катастарским
парцелама бр. 3637 и 3640, КО Аранђеловац.

Споменик културе смештен
је на падини Букуље, недалеко од Буковичке Бање, усред старе шуме. Према предању,
постојао је још у другој половини четрнаестог века и служио као парохијска црква
за сва околна села. У њему је прота Атанасије Буковички заклео Карађорђа и устанике
пред подизање Првог српског устанка у Орашцу 1804. године. После слома устанка је
спаљен, да би га верници својим прилозима обновили 1832. године. То је једнобродна
грађевина са вишеугаоном олтарском апсидом и накнадно изграђеним звоником. Зидана
је у камену, ојачана луцима и засведена. Скромну фасадну декорацију чини поткровна
трака чија је орнаментика изведена у малтеру. Кров је прекривен ливеним плочама.
Изнутра је поплочана каменом. У знак сећања на проту Атанасија Буковичког постављена
је плоча на северном зиду храма.

Око цркве се налази старо
гробље из првих деценија деветнаестог века. Чесма на улазу у порту, изведена од
камених блокова, како се види према натпису, подигнута је 1927. године за време
краља Александра И Карађорђевића у спомен на ратнике из 1804. године и њихове потомке
који су ратовали од 1912. до 1918. године. 

Споменик културе поред
значајних уметничких квалитета које поседује, представља и историјско сведочанство
о догађајима везаним за Први српски устанак. 

3. Заштићена околина
споменика културе обухвата следеће катастарске парцеле: бр. 3637, 3638, 3639 и
3640, КО Аранђеловац, у државној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) реконструкција дотрајале
електроинсталационе мреже, у циљу постизања оптималне сигурности споменика културе;

4) забрана паљења свећа
у цркви, осим за потребе богослужења;

5) презентација спомен
чесме.

5. Утврђују се следеће
мере заштите заштићене околине споменика културе:

1) комунално и хортикултурно
опремање, уређење и одржавање порте. 

6. Списак покретних добара
од посебног културног и историјског значаја која се налазе у цркви Св. арханђела
Гаврила у Буковику чини саставни део ове одлуке и чува се у цркви Св. арханђела
Гаврила у Буковику.

7. Ову одлуку објавити
у „Службеном гласнику Републике Србије”.





05
број 633-7569/2005

У
Београду, 1. децембра 2005. године

Влада


Потпредседник,

Мирољуб
Лабус, с.р. 



