





На основу члана 47. став 1. Закона о културним добрима
(„Службени гласник РС” број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ СВЕТЕ
ПЕТКЕ У ВЕЛИКОМ ОРАШЈУ 

ЗА СПОМЕНИК КУЛТУРЕ

„Службени гласник
РС”, број 88 од
23. децембра 2002.





1. Црква Свете Петке
у Великом Орашју, са покретним стварима у њој које су од посебног културног и историјског
значаја, утврђује се за споменик културе.

2. Црква Свете Петке
у Великом Орашју, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Велика
Плана, у Великом Орашју, у приватној својини, на катастарској парцели број
5027, КО Велико Орашје.

Споменик културе је подигнут
1890. године. Триконхалне је основе, без куполе. Засведен је полуобличастим сводом.
Олтарска апсида је споља петострана, а изнутра полукружна, као и певничке, које
су споља тростране. Припрата и звоник су дозидани 1969. године. Једини украс на
фасадама су два кордонска венца, која их рашчлањују по хоризонтали. Прозори су у
облику монофора, правоугаоног облика са полукружним завршетком. Унутрашњост цркве
је осликана. Иконостасна преграда је конципирана у класицистичком духу и дело је
непознатог аутора солидног знања с краја XIX века.

Споменик културе поседује
знатне архитектонске и ликовне вредности значајне за проучавање развоја српске уметности
XIX века.

3. Заштићена околина
споменика културе обухвата следеће катастарске парцеле: бр. 5027, 4981, 4999/1,
4999/2 и 5004, КО Велико Орашје, у приватној својини, и број 5028, КО Велико Орашје,
у друштвеној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана осликавања
унутрашњих зидова споменика културе без услова и сагласности надлежног завода за
заштиту споменика културе;

4) постављање противпожарних
уређаја.

5. Утврђују се следеће
мере заштите заштићене околине споменика културе:

1) одржавање и коришћење
порте као простора превасходно намењеног верницима;

2) забрана сахрањивања
у порти;

3) забрана радова који
могу статички угрозити споменик културе;

4) забрана промене облика
терена, нивелације терена и депоновања земље и шута.

6. Списак покретних добара
од посебног културног и историјског значаја која се налазе у цркви Св. Петке у Великом
Орашју чини саставни део ове одлуке и чува се у цркви Св. Петке у Великом Орашју.

7. Ову одлуку објавити
у „Службеном гласнику Републике Србије”.





05
број 633-16764/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



