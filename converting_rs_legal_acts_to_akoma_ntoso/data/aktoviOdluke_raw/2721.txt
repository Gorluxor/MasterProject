


	
	Zakon


	
				На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14) и члана 62. Закона о државној управи („Службени гласник РС”, бр. 79/05, 101/07, 95/10 и 99/14),
				Влада доноси
				ОДЛУКУ
				о Националном савету за координацију сарадње са Руском Федерацијом и Народном Републиком Кином
				"Службени гласник РС", број 49 од 22. маја 
				2017.
				1. Садржина одлуке. Овом одлуком оснива се Национални савет за координацију сарадње са Руском Федерацијом и Народном Републиком Кином (у даљем тексту: Савет), уређују његов делокруг, састав и начин рада.
				2. Делокруг Савета. Савет разматра, усмерава и координира спровођење Споразума о стратешком партнерству између Републике Србије и Руске Федерације и Споразума о свеобухватном стратешком партнерству између Републике Србије и Народне Републике Кине.
				Савет разматра и усмерава спровођење Споразума о стратешком партнерству између Републике Србије и Руске Федерације тако што координира рад министарстава, Мешовитог комитета и осталих органа и организација у билатерално трговинско-економској размени, инвестицијама, транспорту и транспортној инфраструктури и енергетици, реализацији заједничких пројеката у области нафте и гаса, научно-техничкој и индустријско-технолошкој сарадњи и сарадњи у области образовања и културе.
				Савет разматра и усмерава спровођење Споразума о свеобухватном стратешком партнерству између Републике Србије и Народне Републике Кине, као и сарадњу Републике Србије и Народне Републике Кине у вези са спровођењем стратегије Народне Републике Кине под називом „Један појас – један пут” на територији Републике Србије (у даљем тексту: Стратегија) тако што координира рад министарстава, Мешовитог комитета и осталих органа и организација у билатералној сарадњи у области привреде, пољопривреде, енергетике, трговине, телекомуникација, туризма, саобраћаја, инфраструктуре, грађевинарства, директних улагања и промоције извоза и тако што разматра и усмерава спровођење свих стратешких инвестиционих пројеката у оквиру Стратегије; учествује у припреми и праћењу примене уговора и споразума у вези са спровођењем Стратегије; учествује у преговарању ради закључивања билатералних споразума о подстицању и заштити улагања и спровођењу инвестиционих пројеката у оквиру Стратегије; учествује у припреми предлога у вези са спровођењем Стратегије и прати спровођење аката Владе у вези са Стратегијом и обавља друге послове у вези са Стратегијом.
				3. Састав Савета и секретар Савета. Председник и чланови Савета именују се посебним актом Владе.
				Савет има секретара Савета, који учествује у раду Савета без права одлучивања.
				Секретар Савета је директор Канцеларије Националног савета за координацију сарадње са Руском Федерацијом и Народном Републиком Кином. 
				Стручне и административно-техничке послове за потребе Савета обавља Канцеларија Националног савета за координацију сарадње са Руском Федерацијом и Народном Републиком Кином. 
				4. Начин рада Савета. Рад Савета се одвија на седницама Савета.
				Седницу Савета сазива председник Савета. Предлог дневног реда седнице утврђује председник Савета. 
				Седници Савета председава председник Савета.
				Закључке и друге акте Савета потписује председник Савета.
				На седницу Савета могу бити позвани и руководиоци других државних органа који нису чланови Савета.
				Савет доноси пословник о свом раду.
				5. Сарадња са Саветом. Надлежни државни органи дужни су да сарађују са Саветом.
				6. Остала питања. Остала питања која су значајна за рад Савета уређују се Пословником Савета.
				7. Средства за рад. Средства за рад Савета обезбеђују се у буџету Републике Србије.
				8. Просторије за рад. Просторије за рад Савета обезбеђује Влада.
				9. Ступање на снагу ове одлуке. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 018-4662/2017
				У Београду, 19. маја 2017. године
				Влада
				Председник, 
				Александар Вучић, с.р.
	

