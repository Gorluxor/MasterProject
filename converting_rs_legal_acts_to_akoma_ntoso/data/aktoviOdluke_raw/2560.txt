


	
	Zakon


	
				На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				ОДЛУКУ
				о образовању Комисије за разматрање спорних односа који могу бити предмет пред међународним арбитражама 
				"Службени гласник РС", број 83 од 15. 
				септембра 2017.
				1. Образује се Комисија за разматрање спорних односа који могу бити предмет пред међународним арбитражама (у даљем тексту: Комисија). 
				2. Задаци Комисије су:
				1) разматрање спорних односа који могу бити предмет пред међународним арбитражама, у којима би Република Србија била тужена;
				2) анализирање правног и чињеничног стања ради процене позиције Републике Србије у евентуалном спору пред међународном арбитражом;
				3) давање предлога Влади за споразумно решавање спорних односа, пре подношења тужбе пред међународном арбитражом, у случају да је то оправдано и целисходно.
				3. У Комисију се именују:
				– за председника
				Нела Кубуровић, министар правде,
				– за чланове:
				1) др Небојша Стефановић, министар унутрашњих послова;
				2) др Душан Вујовић, министар финансија;
				3) Горан Кнежевић, министар привреде;
				4) Оливера Станимировић, државни правобранилац;
				5) др Јоргованка Табаковић, гувернер Народне банке Србије;
				6) др Марко Парезановић, представник Безбедносно-информативне агенције. 
				4. Председник руководи радом Комисије и сазива и води седнице Комисије.
				5. Записник са седнице Комисије може бити означен одређеним степеном тајности ако су на седници разматрани документи који садрже тајне податке. 
				6. Комисија може, по потреби, ради разматрања појединих питања због којих је образована, укључити у свој рад представнике државних органа и институција, као и стручњаке из одређених области. 
				7. Надлежни државни органи и институције су дужни да Комисији на њен захтев доставе податке, документацију, анализе, обавештења и извештаје, у вези са питањима због којих је Комисија образована.
				8. Комисија је дужна да надлежном одбору Владе доставља извештај о свом раду сваких 60 дана, а Влади сваких 90 дана. 
				9. Председник и чланови Комисије немају право на накнаду за рад у Комисији.
				10. Стручне и административно-техничке послове за потребе Комисије обавља Државно правобранилаштво.
				11. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 02-8801/2017
				У Београду, 14. септембра 2017. године
				Влада
				Председник,
				Ана Брнабић, с.р.
	

