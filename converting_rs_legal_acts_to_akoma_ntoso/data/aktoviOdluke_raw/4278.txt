



На основу члана 27.
став 1. и члана 35. став 2. Закона о планирању и уређењу простора и насеља
(„Службени гласник РС”, бр. 44/95, 23/96, 16/97 и 46/98),

Влада Републике Србије, доноси



ОДЛУКУ

О ИЗРАДИ РЕГИОНАЛНОГ
ПРОСТОРНОГ ПЛАНА КОЛУБАРСКОГ ОКРУГА ПОГОЂЕНОГ ЗЕМЉОТРЕСОМ

„Службени гласник
РС”, број 54 од 22. децембра 1999.



1. Приступа се изради Регионалног просторног плана
Колубарског округа погођеног земљотресом (у даљем тексту: Регионални просторни
план).

2. Циљ доношења Регионалног просторног плана је утврђивање
дугорочне концепције развоја, организације, уређења, заштите и коришћења
предметног подручја; смерница и планских решења за отклањање последица
земљотреса и ратних дејстава; рационално коришћење и очување пољопривредног
земљишта, водних и осталих природних ресурса; развој, изградњу и реконструкцију
регионалних инфраструктурних система; развој мреже насеља, локалних
инфраструктурних систама и објеката јавних служби; развој и размештај
секундарних и терцијарних делатности на планском подручју; обезбеђење
саобраћајне, економске, социјалне и других облика интеграције планског подручја
и ширег окружења; заштите и унапређења животне средине, природних и непокретних
културних добара.

3. Подручје Регионалног просторног плана обухвата
територију Колубарског округа, односно територије општина Мионица, Љиг, Уб,
Лајковац, Осечина и Ваљево.

Подручје Регионалног просторног плана приказано је на
графичком приказу, који је одштампан уз ову одлуку и чини њен саставни део.

4. Концепција Регионалног просторног плана биће
заснована на расположивим студијама и истраживањима, урбанистичкој
документацији и техничкој документацији урађеној на нивоу генералних и идејних
пројеката за регионалне инфраструктурне системе и процени утицаја на животну
средину.

5. Носилац израде Регионалног просторног плана је
Министарство грађевина – Завод за просторно планирање и урбанизам.

6. Министарства, посебне организације, јавна предузећа
и установе надлежне за послове саобраћаја и веза, водопривреде и шумарства,
рударства и енергетике, туризма, заштите животне средине, природе и споменика
културе доставиће у року од тридесет дана од дана ступања на снагу ове одлуке
све расположиве податке, услове и документацију из делокруга свога рада носиоцу
израде Регионалног просторног плана.

7. Рок за израду Регионалног просторног плана је пет
месеци од дана објављивања ове одлуке у „Службеном гласнику Републике Србије”.

8. Средства за израду Регионалног просторног плана
обезбедиће ЈП „Ваљево” – Дирекција за изградњу и развој Колубарског округа
погођеног земљотресом, из Ваљева, на основу Уговора о изради Регионалног
просторног плана Колубарског округа погођеног земљотресом број 350-01-200/99-03
од 23. фебруара 1999. године.

9. Нацрт регионалног просторног плана биће изложен на
јавни увид у трајању од 30 дана у зградама скупштина општина Мионица, Љиг, Уб,
Лајковац, Осечина и Ваљево.

Истовремено са јавним увидом спровешће се стручна
расправа о Нацрту регионалног просторног плана са научним институцијама,
установама и јавним предузећима и другим заинтересованим предузећима, друштвима
и асоцијацијама са територија општина из става 1. ове тачке.

10. Ова одлука ступа на снагу осмог дана од дана
објављивања у „Службеном гласнику Републике Србије”.



05 број
350-3460/99

У
Београду, 19. децембра 1999. године

Влада
Републике Србије

Потпредседник,

др
Војислав Шешељ, с.р.







