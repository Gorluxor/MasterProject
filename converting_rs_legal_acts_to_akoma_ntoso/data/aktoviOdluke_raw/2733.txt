





Редакцијски пречишћен текст
	
	
	На
основу члана 38. став 1. Закона о заштитнику грађана („Службени гласник РС”, бр.
79/2005 и 54/2007), члана 44. став 2. и члана 178. став 2. Закона о државним службеницима
(„Службени гласник Републике Србије”, бр. 79/05, 81/05 и 83/05), 

Заштитник
грађана, уз сагласност Народне скупштине Републике Србије, доноси

ОДЛУКУ

о образовању и раду Стручне
службе Заштитника грађана

„Службени гласник РС“, бр. 105 од 13. новембра 2007, 
99 од 18. децембра 2018.

Члан 1.

Ради
обављања стручних и других послова од значаја за остваривање надлежности Заштитника
грађана (у даљем тексту: Заштитник) образује се Стручна служба Заштитника грађана
(у даљем тексту: Стручна служба). Стручна служба се организује и врши задатке и
послове из свог делокруга као јединствена служба.

Члан 2.

Овом
одлуком се уређује и рад Стручне службе, одређују и разврставају положаји и радна
места државних службеника и намештеника и уређују друга питања од значаја за рад
Стручне службе. 

Члан 3.

„Унутрашње уређење и систематизација радних места у 
Стручној служби уређују се посебним актом.

Правилник
о унутрашњем уређењу и систематизацији радних места у Стручној служби доноси Заштитник,
уз сагласност Народне скупштине Републике Србије.

Радно
време Стручне службе одређује Заштитник посебном одлуком.

Заштитник
доноси и друге правилнике, наредбе, упутства, одлуке и решења о начину рада, извршавању
послова Стручне службе и правима и обавезама запослених.
	*Службени гласник РС, број 99/2018

Члан 4.

Права
и дужности послодавца државних службеника и намештеника у Стручној служби врши Заштитник,
као руководилац органа.

Заштитник
је и наредбодавац за материјално-финансијско пословање Стручне службе.
	Заштитник може посебним овлашћењем права и 
	дужности послодавца и наредбодавца за материјално-финансијске послове 
	пренети на заменике заштитника, генералног секретара службе и помоћника 
	генералног секретара.
	*Службени гласник РС, број 99/2018

Члан 5.

Стручном
службом руководи генерални секретар, који организује и обезбеђује јединствен рад
Стручне службе и за свој и рад Стручне службе одговара Заштитнику и његовим заменицима.

Генерални секретар има помоћнике који руководе 
заокруженом облашћу рада за коју се образују сектори, старају се о законитом и 
благовременом извршавању послова унутар сектора и за свој и рад запослених у 
сектору, одговарају Заштитнику, заменицима заштитника и генералном секретару 
Стручне службе.

Кабинетом
Заштитника као посебном организационом јединицом руководи шеф Кабинета, који за
свој и рад Кабинета одговара Заштитнику.

Поред
запослених у Стручној служби, уговорно се могу ангажовати и друга лица у циљу пружања
експертских, преводилачких, техничких и других услуга, у складу са потребама обављања
послова из надлежности Заштитника.
	*Службени гласник РС, број 99/2018

Члан 6.

Послове
Стручне службе обављају државни службеници и намештеници. 

Шеф
Кабинета и запослени на радним местима у Кабинету Заштитника заснивају радни однос
на одређено време до краја мандата Заштитника. 

Члан 7.

Радна
места на којима раде државни службеници деле се на положаје и извршилачка радна
места, зависно од сложености послова, овлашћења и одговорности.

Положаји су радна места која подразумевају овлашћења и 
одговорности у вези са вођењем и усклађивањем рада у државном органу.

Државне
службенике на положају у Стручној служби, поставља и разрешава Заштитник.
	*Службени гласник РС, број 99/2018

Члан 8.

Положаји
у Стручној служби су: генерални секретар, помоћници генералног секретара и шеф Кабинета.


Генерални
секретар и помоћници генералног секретара постављају се на положај на период од
пет година, на основу интерног или јавног конкурса и разврставају се на следећи
начин: 

–
генерални секретар у прву групу положаја;

–
помоћнци генералног секретара који руководе секторима, у другу групу положаја;

– шеф Кабинета се поставља на положај до краја мандата 
Заштитника, и разврстава се у другу групу положаја.
	*Службени гласник РС, број 99/2018

Члан 9.

Извршилачка
радна места су сва остала радна места, укључујући и радна места руководилаца ужих
унутрашњих организационих јединица.

Члан 10.

Извршилачка
радна места разврставају се у звања, у зависности од сложености и одговорности послова,
потребних знања и способности и услова за рад у складу са законом којим се уређују
права и дужности запослених у државном органу.

Члан 11.

Радна места намештеника се састоје од пратећих 
помоћно-техничких послова у Стручној служби и разврставају се врстама.
	*Службени гласник РС, број 99/2018

Члан 12.

У погледу питања која се односе на заснивање радног 
односа, права и дужности државних службеника и намештеника у Стручној служби, 
сходно се примењују прописи који регулишу права и дужности државних службеника, 
као и општи прописи о раду.
	*Службени гласник РС, број 99/2018

Члан 13.

О
жалбама државних службеника у Служби Заштитника на решења којима се одлучује о њиховим
правима и дужностима и о жалбама учесника конкурса, одлучује Жалбена комисија коју
образује Заштитник, из реда запослених државних службеника у Стручној служби Заштитника,
односно запослених државних службеника у другим државним органима.

Жалбена
комисија има пет чланова, укључујући председника комисије, а ради у Већу од три
члана. 

Чланови Комисије за свој рад примају накнаду коју 
одређује Заштитник у складу са законом.

Председник
и чланови Жалбене комисије се именују на период од пет година и могу бити поново
именовани.

Жалбена
комисија доноси пословник о свом раду.
	*Службени гласник РС, број 99/2018

Члан 14.

Средства
за плате и рад Стручне службе обезбеђују се у буџету Републике Србије.

Плате,
накнаде и друга примања државних службеника и намештеника у Стручној служби одређују
се у складу са прописима којима се уређују плате државних службеника и намештеника.

Плату
Заштитника и заменика Заштитника одређује Административни одбор Народне скупштине
Републике Србије, у складу са Законом о заштитнику грађана и прописима о платама
функционера у државним органима.

Члан 15.

Управа за заједничке послове републичких органа врши 
за потребе Стручне службе Заштитника: Послове инвестиционог, техничког и текућег 
одржавања објекта и опреме, послове превоза, одржавања, сервисирања и гаражирања 
возила, угоститељске услуге, као и други заједнички административни и технички 
послови који су неопходни за остваривање надлежности Заштитника и за рад Стручне 
службе, врше се у складу са прописима којима је уређено вршење ових послова за 
све државне органе.
	*Службени гласник РС, број 99/2018

Члан 16.

Послове безбедности и одржавања реда у згради Службе 
Заштитника врши министарство унутрашњих послова, у складу са законом и прописима 
донетим на основу закона.
	*Службени гласник РС, број 99/2018

Члан 17.

Ова
одлука ступа на снагу осмог дана од дана објављивања у „Службеном гласнику Републике
Србије”.



У Београду, 24. августа 2007. године 

Заштитник грађана,

Саша Јанковић, с.р.



