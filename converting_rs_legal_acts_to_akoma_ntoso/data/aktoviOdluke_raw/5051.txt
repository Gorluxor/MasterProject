



На основу члана 15. став 7. Закона
о здравственој заштити („Службени гласник Републике
Србије”, бр. 17/92, 26/92, 50/92, 52/93, 53/93, 67/93, 48/94 и 25/96) и чл. 3. и 19. Уредбе о
Плану мреже здравствених установа
(„Службени гласник Републике
Србије”,
број
13/97),

Влада Републике Србије
донела је





ОДЛУКУ

О ОСНИВАЊУ КЛИНИКЕ
ЗА СТОМАТОЛОГИЈУ НИШ

„Службени гласник
РС”, број 3 од 19. фебруара 1998.



Члан 1.

У
складу са Уредбом о Плану мреже здравствених установа („Службени гласник
Републике Србије”, број 13/97) оснива се Клиника за стоматологију Ниш

Члан 2.

Назив
установе је Клиника за стоматологију Ниш (у даљем тексту: Клиника).

Седиште
Клинике је у Нишу, Ул. браће Тасковића број 52.

Члан 3.

Клиника
је правно лице са својством установе.

Клиника
има жиро-рачун који се води код надлежне службе за платни промет и финансијски
надзор.

Члан 4.

Клиника
обавља специјализовану поликлиничку здравствену делатност из стоматологије.

Клиника
обавља и образовну и научноистраживачку делатност у складу са законом.

Здравствену
делатност из става 1. овог члана Клиника спроводи из области здравствене
заштите, односно грана стоматологије утврђених у складу са чланом 34. Закона о
здравственој заштити.

Члан 5.

Органи
Клинике јесу: директор, управни одбор и надзорни одбор.

Управни
одбор има пет чланова од којих су два из реда запослених на Клиници.

Надзорни
одбор има три члана од којих је један из реда запослених на Клиници.

Директора,
управни и надзорни одбор Клинике именује и разрешава оснивач.

Члан 6.

Средства
за оснивање и рад Клинике у државној су својини.

Члан 7.

Средства
и имовину за оснивање и рад Клинике чине средства, имовина, права и обавезе
Клиничког центра Ниш у чијем саставу је организациона јединица Клиника за
стоматологију Ниш, са билансним стањем на дан 31. децембра 1997. године.

Биланс
стања у смислу става 1. овог члана утврдиће органи управљања Клиничког центра
Ниш, у чијем саставу је организациона јединица Клиника за стоматологију Ниш,
која престаје са радом на основу одлуке.

Члан 8.

Даном
почетка рада Клиника преузима средства, имовину, права, обавезе и запослене
раднике организационе јединице из члана 7. ове одлуке.

Члан 9.

Министарство
за здравље именоваће директора Клинике до доношења статута Клинике, као и
управни и надзорни одбор.

Органи
из става 1. овог члана припремиће статут и друга општа акта неопходна за упис у
регистар и почетак рада Клинике.

Члан 10.

Ова одлука ступа на
снагу осмог дана од дана објављивања у „Службеном гласнику Републике Србије”.





05 број 022-368/98

У Београду, 2.
фебруара 1998. године

Влада Републике
Србије

Потпредседник,

академик проф. др Милутин
Стојковић, с.
р.





