





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању Римокатоличке
цркве Св. Магдалене у Беодри 

у Новом Милошеву за споменик
културе

„Службени гласник
РС”, број 108 од
06.
децембра 2005.







1. Римокатоличка црква
Св. Магдалене у Беодри у Новом Милошеву, са покретним стварима у њој које су од
посебног културног и историјског значаја, утврђује се за споменик културе. 

2. Римокатоличка црква
Св. Магдалене у Беодри у Новом Милошеву, са покретним стварима у њој које су од
посебног културног и историјског значаја (у даљем тексту: споменик културе), налази
се на територији општине Нови Бечеј, 

у Новом Милошеву – Беодра,
у Улици маршала Тита 129, у приватној својини, на катастарској парцели број
3599, КО Ново Милошево. 

Споменик културе зидан
је од 1838. до 1842. године у духу класицизма. Као ктитори помињу се браћа Карачоњи.
То је монументална једнобродна грађевина са полукружном апсидом на источној страни
и два висока звоника на западној страни. Ивице звоника фланкиране су пиластрима,
између којих је колонада од четири масивна прислоњена стуба кружне основе. Простор
између звоника попуњен је високим забатом, завршеним троугластим тимпаноном. Сами
звоници су надвишени троугластим тимпанонима и плитким косим крововима. Грађевина
је засведена полуобличастим сводом. Са спољне стране олтарске апсиде улази се у
крипту у којој је смештена гробница породице Карачоњи. Са северне и јужне стране
олтарског простора смештене су сакристије. Унутрашњост цркве разлучена је луковима
и паровима стубаца прислоњених уз масивне зидове. Декоративност је постигнута наглашеним
соклом, стопама стубаца, коринтским капителима, архитравним венцем, киповима светитеља,
галеријом над улазом и хоровима над бочним сакристијама. У порти се налази жупни
двор из прве половине 20. века, грађен у стилу бидермајера. Постављен је дворишном
страном према цркви, уз саму регулацију две улице. Фасаде су му оживљене соклом,
кордонским венцем испод прозора, истуреним поткровним венцем и прозорским отворима.
Значајан детаљ је угаони камен, црвене боје, са двоструком волутом. Кров је покривен
фалцованим црепом.

Својом монументалношћу
и архитектонском концепцијом споменик културе представља значајно остварење класицизма
у Војводини. 

3. Заштићена околина
споменика културе обухвата следеће катастарске парцеле: бр. 3598 и 3599, КО Ново
Милошево, у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана радова који
могу угрозити статичку безбедност споменика културе;

4) постављање громобранских
уређаја и уређаја за заштиту од пожара;

5) забрана раскопавања,
рушења, преправљања, презиђивања, или обављања било каквих радова који могу нарушити
оригинални изглед споменика културе.

5. Утврђују се следеће
мере заштите заштићене околине споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба кровова, кровног покривача, свих конструктивних и декоративних елемената,
оригиналних материјала и функционалних карактеристика на пратећим објектима;

2) забрана изградње објеката
који својом архитектуром, габаритом и висином угрожавају споменик културе;

3) забрана изградње објеката
који нису у функцији споменика културе;

4) забрана складиштења
штетних материјала и стварања депонија;

5) урбанистичко, комунално
и хортикултурно опремање, одржавање и коришћење порте.

6. Списак покретних добара
од посебног културног и историјског значаја која се налазе у Римокатоличкој цркви
Св. Магдалене у Беодри у Новом Милошеву чини саставни део ове одлуке и чува се у
Римокатоличкој цркви Св. Магдалене у Беодри у Новом Милошеву.

7. Ову одлуку објавити
у „Службеном гласнику Републике Србије”.





05
број 633-7575/2005

У
Београду, 1. децембра 2005. године

Влада


Потпредседник,

Мирољуб
Лабус, с.р.



