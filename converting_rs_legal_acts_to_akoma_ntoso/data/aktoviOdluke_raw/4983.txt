



На
основу чл. 46. и 48. Закона о здравственој заштити („Службени гласник РС”, број
107/05) и члана 43. став 1. Закона о Влади („Службени гласник РС”, бр. 55/05 и
71/05 – исправка),

Влада
доноси





ОДЛУКУ

о оснивању Опште болнице
Шабац

„Службени гласник РС“,
број 116 од 29. децембра
2006.





1. Оснива се Општа болница
Шабац у Шапцу.

2. Назив установе је Општа
болница Шабац (у даљем тексту: Општа болница).

Седиште Опште болнице је у
Шапцу, Улица попа Карана 2-4.

3. Општа болница је установа
са својством правног лица.

4. Општа болница пружа здравствену
заштиту лицима свих узраста оболелих од разних врста болести. Општа болница обавља
стационарну и специјалистичко-консултативну делатност и има организоване службе
за пријем и збрињавање хитних стања, обављање специјалистичко-констултативне и стационарне
здравствене делатности из интерне медицине, педијатрије, гинекологије и акушерства
и опште хирургије; лабораторијску, рендген и другу дијагностику, анестезију са реанимацијом
и фармацеутску здравствену делатност преко болничке апотеке, у складу са законом
и Уредбом о Плану мреже здравствених установа. 

5. Средства и имовину за оснивање
и рад Опште болнице чини део средстава, имовине, права и обавеза Здравственог центра
Шабац, које је користила организациона јединица Општа болница Шабац, са билансним
стањем на дан 31. децембра 2006. године.

Биланс стања у смислу става
1. ове тачке утврдиће орган управљања Здравственог центра Шабац.

Општа болница почиње са радом
даном уписа у судски регистар.

6. Средства за оснивање и рад
Опште болнице у државној су својини.

7. Даном почетка рада Општа
болница преузима средства, имовину, права, обавезе и запослене Здравственог центра
Шабац – организационе јединице Општа болница Шабац.

8. Органи Опште болнице јесу:
директор, Управни одбор и Надзорни одбор.

Управни одбор Опште болнице
има седам чланова од којих су три члана из реда запослених у Општој болници.

Надзорни одбор Опште болнице
има пет чланова од којих су два члана из реда запослених у Општој болници.

Директора, Управни и Надзорни
одбор Опште болнице именује и разрешава оснивач.

9. Оснивач ће именовати вршиоца
дужности директора, Управни и Надзорни одбор Опште болнице у оснивању, у року од
30 дана од дана ступања на снагу ове одлуке.

Управни одбор из става 1. ове
тачке, донеће статут и друге опште акте неопходне за упис у регистар и почетак рада
Опште болнице.

10. Ова одлука ступа на снагу
осмог дана од дана објављивања у „Службеном гласнику Републике Србије”.





05 број
022-10907/2006

У Вршцу,
28. децембра 2006. године

Влада

Председник,

Војислав
Коштуница, с.р.



