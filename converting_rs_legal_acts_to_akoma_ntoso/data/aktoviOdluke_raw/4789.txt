



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ ВОДИЦЕ
ПОСВЕЋЕНЕ СВЕТОМ ИЛИЈИ У СТАРОЈ ПАЗОВИ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Водица посвећена Светом Илији у Старој Пазови утврђује
се за споменик културе.

Тачка 2.

Водица посвећена Светом Илији (у даљем тексту: споменик
културе) налази се на територији општине Стара Пазова, у Старој Пазови, на углу
улица Вука Караџића и Николе Момчиловића, у приватној својини, на катастарској
парцели број 760 К.О. Стара Пазова.

Споменик културе је подигнут као заветни дар чобанина
Илије Крижанина 1850. године, на месту старе водице грађене плетером.
Једнобродне је основе, малих димензија, са полукружном апсидом у ширини брода.
Зидана је опеком и покривена бибер црепом. Као једна од бројних градњи ове
врсте, сакрализованих народним веровањем, Водица Светог Илије појавом месног
храма крај ње представља пример једног од начина њихове канонизације.

Тачка 3.

Заштићена околина споменика културе обухвата
катастарску парцелу број 760 К.О. Стара Пазова, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) коришћење само у оквиру изворне намене;

3) паљење свећа у споменику културе дозвољено је само
на месту које одреди надлежни завод за заштиту споменика културе;

4) обезбеђивање сандука са песком за гашење пожара.

Тачка 5.

Утврђује се следећа мера заштите заштићене околине
споменика културе:

1) редовно кошење траве и уклањање вегетације.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-32

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









