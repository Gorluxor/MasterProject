





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ КУЋЕ ЛЕГАТА
СЛИКАРКЕ ЉУБИЦЕ ФИЛИПОВИЋ У КРАГУЈЕВЦУ

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Кућа легат сликарке Љубице Филиповић у Крагујевцу утврђује
се за споменик културе.



Тачка 2.

Кућа легат сликарке Љубице Филиповић у Крагујевцу (у даљем
тексту: споменик културе), налази се на територији града Крагујевца, у Крагујевцу,
у Улици Танаска Рајића број 52, у друштвеној својини, на катастарској парцели број
1436 КО Крагујевац.

Споменик културе саграђен је између два светска рата као
приземна породична кућа. Представља вредан пример градске архитектуре, сведених
облика, поједностављених декоративних елемената (наглашен профилисан кровни венац
и назначени пиластри). Кућа је легат сликарке Љубице Филиповић, рођене у Ријеци
1885. године, а умрле у Крагујевцу 1975. године. Сликала је у духу импресионизма,
до последњих година живота, чак и слепа. Кућу у којој је живела и своја сликарска
дела поклонила је Народном музеју у Крагујевцу. Споменик културе, поред архитектонских
вредности, има историјски значај због улоге у културном развоју града, чувању и
излагању уметничких дела и чињенице да је у њему живела и радила позната сликарка
Љубица Филиповић. 



Тачка 3.

Заштићена околина споменика културе обухвата следеће катастарске
парцеле: бр. 1424, 1436 и 1437, у друштвеној својини, КО Крагујевац, као и улични
профил до средине Улице Танаска Рајића наспрам катастарских парцела бр. 1424,
1436 и 1437, у друштвеној својини, КО Крагујевац.



Тачка 4.

Утврђују се следеће мере заштите споменика културе:

1) очување аутентичног изгледа споменика културе, ентеријера,
унутрашњег простора, хоризонталног и вертикалног габарита, облика и нагиба крова,
свих конструктивних и декоративних елемената, оригиналних материјала и стилских
карактеристика;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана преправки, доградње и надградње;

4) забрана радова који могу угрозити статичку безбедност
споменика културе;

5) очување функције и коришћење споменика културе искључиво
за намене образовног и културног садржаја.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) урбанистичко и комунално уређење, хортикултурно опремање
и одржавање простора заштићене околине у функцији споменика културе.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-2

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



