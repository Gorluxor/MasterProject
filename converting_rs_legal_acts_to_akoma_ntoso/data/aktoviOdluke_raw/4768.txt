





На
основу члана 47. став 1. Закона о културним добрима („Службени гласник РС”, број
71/94),

Влада
Републике Србије доноси

ОДЛУКУ

О УТВРЂИВАЊУ ЗГРАДЕ СОКОЛСКОГ ДОМА У НОВОМ САДУ


ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.





1. Зграда Соколског дома
у Новом Саду утврђује се за споменик културе.

2. Зграда Соколског дома
у Новом Саду (у даљем тексту: споменик културе) налази се на територији града Новог
Сада, у Новом Саду, улица Игњата Павласа број 4, у друштвеној својини, на катастарској
парцели број 50, КО Нови Сад II.

Споменик културе саграђен
је 1934/36. године, по пројекту арх. Ђорђа Табаковића, као слободностојећи монументални
објекат на простору окруженом са четири улице. Основа је у облику веома развученог
правоугаоника, који је фланкиран са два попречно постављена крила – анекса. Главна
фасада окренута је ка улици Игњата Павласа, а наспрамна ка улици Илије Огњановића.
Ту је, на правоугаоном дугачком међупростору, истовремено, изграђен спортски терен.
Решење габарита одредило је и основни волумен чија се завршна контура модернистички
пројектује у кровној хоризонтали и строгим правим угловима три висински наглашена
кубуса. Упечатљив визуелни акценат остварен је решењем централног дела уличне фасаде
са главним улазом у партерном појасу. Армирани бетон, велике застакљене површине,
камен у комбинацији са топлим тоном опеке и модернистички обликованим гвозденим
функционалним елементима, квалитетно доприносе тада актуелној естетици модерниста.
Концепција распореда у ентеријеру била је сва у функцији соколских активности, а
снажан утисак оставља ширина улазног хола са добро осмишљеним степеништима и галеријама.

Споменик културе има
велику архитектонско-стилску и културноисторијску вредност. Заузима значајно место
у ауторском опусу Ђорђа Табаковића и један је од најзначајнијих објеката подигнутих
у стилу модерне. Током свог постојања, имао је веома важну улогу у јавном и друштвеном
животу града Новог Сада.

3. Заштићена околина
споменика културе обухвата следеће катастарске парцеле: бр. 49 и 50, КО Нови Сад
ИИ, у друштвеној својини, као и делове катастарских парцела бр. 36, 37, 48 и
7733, КО Нови Сад ИИ, у друштвеној својини, наспрам катастарске парцеле број
50, КО Нови Сад ИИ до ивице коловоза улица Игњата Павласа, Исе Бајића, Илије Огњановића
и Константина Данила.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) уклањање свих непримерених
доградњи и накнадних интервенција на објекту, враћање аутентичног изгледа и функционалне
организације простора;

3) забрана радова који
могу угрозити статичку безбедност споменика културе;

4) коришћење искључиво
за изворну намену – културну, културно-просветну и спортско-рекреативну;

5) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

6) реновирање свих инсталација,
постављање и одржавање адекватне унутрашње и спољне расвете;

7) реновирање постојећих,
допуна и одржавање безбедносно-заштитних и дојавних система и уређаја;

8) конструктивно текуће
одржавање фасада, редовно уклањање графита и плаката и повремено чишћење камене
облоге;

9) враћање оригиналног
натписа на фасади споменика културе.

5. Утврђују се следеће
мере заштите заштићене околине споменика културе:

1) задржавање традиционалне
намене дворишног простора као спортског терена;

2) партерно уређење дворишног
простора спортског терена са гледалиштем и припадајућих зелених и комуникационих
површина;

3) измештање трафостанице
(кат. парцела број 49, КО Нови Сад ИИ) лоциране на североисточној страни дворишта;

4) уклањање стилски и
функционално неадекватних објеката дозиданих на дворишном делу десног крила објекта;

5) урбанистичко и комунално
одржавање и коришћење уличног простора испред споменика културе као јавног простора
превасходно намењеног пешацима.

6. Ову одлуку објавити
у „Службеном гласнику Републике Србије”.







05
број 633-15048/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



