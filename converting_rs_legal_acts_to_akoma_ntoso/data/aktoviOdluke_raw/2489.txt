


	
	Zakon


	
				2170
				На основу члана 112. став 1. тачка 3. и члана 127. став 1. Устава Републике Србије („Службени гласник РС”, број 98/06), члана 18. и члана 24. став 3. Закона о председнику Републике („Службени гласник РС”, број 111/07), а после саслушаног мишљења представника изабраних изборних листа, доносим
				ОДЛУКУ
				о предлогу кандидата за председника Владе Републике Србије
				1. Предлажем Народној скупштини Републике Србије госпођу Ану Брнабић као кандидата за председника Владе Републике Србије.
				2. Одлуку доставити Народној скупштини Републике Србије.
				3. Ова одлука ступа на снагу даном објављивања у „Службеном гласнику Републике Србије”. 
				Образложење
				Сматрам да госпођа Ана Брнабић поседује стручне и личне квалитете за обављање функције председника Владе, а уверила ме је да може да обезбеди избор Владе.
				Указујем своје поверење госпођи Брнабић, имајући у виду да је у претходном периоду вредно и напорно радила чиме је доказала да је способна да одговори свим изазовима које са собом носи одговорна и захтевна функција председника Владе. 
				Циљ је да нови председник Владе Републике Србије својим радом и енергијом настави да чини велике, важне и добре ствари за нашу земљу, спроводи даље реформе реалног и јавног сектора што ће обезбедити побољшање општег пословног и инвестиционог амбијента, убрзати пут Србије ка европском стандарду, а све у циљу боље будућности свих грађана Републике Србије.
				КПРС број 74
				У Београду, 15. јуна 2017. године
				Председник Републике,
				Александар Вучић, с.р.
	

