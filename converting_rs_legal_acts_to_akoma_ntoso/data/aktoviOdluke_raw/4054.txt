


	
	Zakon


	
			На основу члана 9. ст. 1. и 5. Закона о 
			стратешкој процени утицаја на животну средину („Службени гласник РС”, бр. 135/04 и 88/10),
			Министарство заштите животне средине доноси
			ОДЛУКУ
			о изради Стратешке процене утицаја Програма управљања отпадом
			"Службени гласник РС", број 30 од 25. априла 2019. 
			1. Приступа се изради Стратешке процене утицаја Програма управљања отпадом Републике Србије (у даљем тексту: Програм).
			2. Стратешка процена утицаја Програма се ради за територију Републике Србије.
			3. Разлози за израду Стратешке процене утицаја Програма садржани су у члану 5. Закона о стратешкој процени утицаја на животну средину, а  дефинисани су на основу територијалног обухвата и могућих утицаја Програма за управљање отпадом на животну средину:
			– значај овог програма на заштиту животне средине и одрживи развој произилазе из потребе да се животна средина и природне вредности заштите и обезбеди одрживи развој и финансијски аспекат достизања ових параметара на подручју Републике Србије, као и да се унапреди управљање отпадом на територији Републике Србије. Потребно је да се у планирању Програма сагледају стратешка питања заштите животне средине, односно управљања отпадом и обезбеди њихово решавање на одговарајући начин, укључујући и финансијске импликације.
			4. Стратешка процена се ради за Програм који обухвата подручје Републике Србије.
			5. Израда Стратешке процене утицаја заснована је на студијско-аналитичкој документацији из области, управљања отпадом, заштите животне средине, заштите природе као и другој релевантној документацији.
			6. Стратешком проценом утицаја биће разматрана питања заштите ваздуха, вода, земљишта, живог света, заштићених природних добара, становништва, здравља, насеља, градова, као и друга питања за која се у току израде утврде да захтевају одговарајућу обраду.
			7. Извештај о стратешкој процени, као документ којим се приказује поступак израде Стратешке процене, резултати до којих се дошло и начин интегрисања у поступак припреме Програма, садржи:
			– циљеве и у односу на њих дефинисане циљне вредности;
			– мере и рокове за постизање циљева и циљних вредности;
			– поступак праћења реализације овог програма;
			– полазне основе Стратешке процене су: обухват, предмет и циљеве Програма, захтеви заштите животне средине из релевантних планских и других докумената;
			– опште и посебне циљеве Стратешке процене и индикаторе;
			– процену могућих утицаја на животну средину: приказ стања животне средине на подручју Републике Србије; варијанте развоја планског подручја, укључујући сценарио нултог развоја и заштите планског подручја повољне са аспекта заштите животне средине; процену утицаја варијантних решења на животну средину; опис мера за спречавање и ограничавање негативних и увећање позитивних утицаја на животну средину; поређење варијантних решења и приказ разлога за избор најповољнијег; процену утицаја планских решења на животну средину; опис мера за спречавање и ограничавање негативних и увећање позитивних утицаја на животну средину; начин на који су при процени узети у обзир елементи животне средине и карактеристике утицаја;
			– програм праћења стања животне средине у току спровођења Програма;
			– приказ коришћене методологије;
			– приказ начина одлучивања, опис разлога одлучујућих за избор Програма са аспекта разматраних варијантних решења и приказ начина на који су питање животне средине укључена у Програм;
			– учешће заинтересованих страна у поступку израде и разматрање Извештаја о стратешкој процени утицаја;
			– извод из Стратешке процене (закључак – нетехнички резиме).
			8. Носилац израде Стратешке процене ће бити изабран у складу са чланом 10. Закона o стратешкој процени утицаја на животну средину.  
			Рок за израду Стратешке процене је шест месеци од дана ступања на снагу Одлуке о изради Стратешке процене утицаја програма управљања отпадом.
			9. Учешће заинтересованих органа и организација у разматрању Извештаја о стратешкој процени обезбеђује се достављањем Извештаја о стратешкој процени на мишљење.
			Учешће јавности у разматрању Извештаја о стратешкој процени обезбеђује се у оквиру јавног увида у Програм, у трајању од 30 дана, у јединици локалне самоуправе на територији Републике Србије.
			10. Средства за израду Стратешке процене обезбеђује Министарство заштите животне средине.
			11. Ова одлука се објављује у „Службеном гласнику Републике Србије”.
			12. Ова одлука ступа на снагу даном објављивања у „Службеном гласнику Републике Србије”.
			Број 353-01-2417/2018-009 
			У Београду,  9. априла 2019. године
			Министар,
			Горан Триван, с.р.
	

