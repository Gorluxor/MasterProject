


	
	Zakon

	


	
				На основу члана 18. став 1. тачка 3) и члана 57а став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),
				Гувернер Народне банке Србије доноси 
				ОДЛУКУ 
				о издавању и основним обележјима нумизматичког новца с ликом Николе Тесле
				"Службени гласник РС", број 10 од 7. 
				фебруара 2018.
				1. Народна банка Србије ће у 2018. години, поводом 75 година од смрти Николе Тесле, издати нумизматички новац апоена од 100 динара.
				2. Нумизматички новац из тачке 1. ове одлуке Народна банка Србије издаће у 210.000 комада у укупној номиналној вредности 21.000.000,00 динара.
				3. Нумизматички новац из тачке 1. ове одлуке биће израђен од сребра финоће 99,95%, масе 31,1 g и пречника 40,2 mm, у следећој техници израде: 
				– 10.000 комада у специјалној („пруф”) техници, с високосјајним равним површинама и матираним рељефним детаљима пригодних мотива;
				– 200.000 комада у специјалној („високи сјај”) техници, с високосјајним површинама.
				Допуштено је да маса сваког појединачног комада нумизматичког новца из става 1. ове тачке одступа у распону +1/-0% у односу на масу наведену у том ставу.
				Допуштено је да пречник сваког појединачног комада нумизматичког новца из става 1. ове тачке одступа у распону ± 0,05 mm у односу на пречник наведен у том ставу.
				4. Изглед лица нумизматичког новца из тачке 1. ове одлуке је следећи: у средишњем делу је портрет Николе Тесле у полупрофилу здесна, док је изнад портрета, слева латиницом а здесна ћирилицом, исписан текст „Никола Тесла”. Испод портрета, у правој линији исписан је текст „ELECTRICAL VISIONARY”, а на ободу је полукружно исписан текст „POWERING THE FUTURE”. Између тих натписа приказан је стилизовани знак муње. 
				5. Изглед наличја нумизматичког новца из тачке 1. ове одлуке је следећи: у централном делу је Теслин генератор наизменичне струје, изнад кога је исписан текст „ALTERNATING CURRENT”, а изнад тог текста је Велики грб Републике Србије. Испод Теслиног генератора наизмeничне струје, у првом реду је исписан текст „LIGHTING THE DISTANCE”, а у другом ознака године ковања „2018”. У горњој половини, изнад мотива из централног дела, слева надесно, латиницом и ћирилицом полукружно је исписан текст „РЕПУБЛИКА СРБИЈА”. У доњој половини, испод мотива из централног дела, полукружно је исписан текст „1 oz. 999 SILVER”, а у продужетку, одвојене тачком, латиницом и ћирилицом су исписане речи „НБС” – међусобно раздвојене цртицом. Десно од тог натписа, одвојено тачком, исписана је ознака номиналне вредности „100” а лево и десно од ње латиницом и ћирилицом је исписан текст „ДИНАРА”. Натписи исписани полукружно на горњој и доњој половини наличја одвојени су тачкама.
				6. По ободу нумизматичког новца из тачке 1. ове одлуке налазе се вертикалне заобљене канауре пречника 0,2 mm. 
				7. Нумизматички новац из тачке 1. ове одлуке Народна банка Србије продаје по цени коју одреди.
				8. Ова одлука ступа на снагу даном објављивања у „Службеном гласнику Републике Србије”.
				О. број 1
				У Београду, 5. фебруара 2018. године
				Гувернер
				Народне банке Србије, 
				др Јоргованка Табаковић, с.р.
	

