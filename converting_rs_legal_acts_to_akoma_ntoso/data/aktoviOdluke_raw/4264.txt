



На
основу члана 24. став 2. Закона о планирању и изградњи („Службени гласник РС”, број
47/03),

Влада
Републике Србије, на предлог Републичке агенције за просторно планирање, доноси





ОДЛУКУ

О ИЗРАДИ ПРОСТОРНОГ ПЛАНА
ПОДРУЧЈА ПОСЕБНЕ НАМЕНЕ ИНФРАСТРУКТУРНОГ КОРИДОРА БЕОГРАД – ЈУЖНИ ЈАДРАН, 

ДЕОНИЦА БЕОГРАД – ПОЖЕГА

„Службени гласник
РС“, број 2 од
11.01.2005.





1.
Приступа се изради Просторног плана подручја посебне намене инфраструктурног коридора
Београд – Јужни Јадран, деоница Београд – Пожега (у даљем тексту: Просторни план).

2.
Циљ доношења Просторног плана је утврђивање дугорочне концепције, планских решења,
режима и услова коришћења, организације, уређења и заштите простора којима се обезбеђује
просторни развој и размештај магистралних и регионалних инфраструктурних система
у коридору и утврђују услови и правила за њихову изградњу, реконструкцију и функционисање,
рационално коришћење и очување пољопривредног земљишта, водних и осталих природних
ресурса, развој и функционисање активности, насеља, локалних инфраструктурних система
и објеката на подручју коридора, обезбеђење саобраћајне, економске, социјалне и
других облика интеграције подручја и шире зоне утицаја инфраструктурног коридора,
заштита и унапређење животне средине, природних и непокретних културних добара и
уређење простора на начелима одрживог развоја.

3.
Подручје Просторног плана обухвата делове територија града Београда и општина Уб,
Лајковац, Љиг, Горњи Милановац, Чачак, Лучани и Пожега, и то: на територији града
Београда, у општини Сурчин целе катастарске општине Бољевци и Јаково, у општини
Чукарица целе катастарске општине Остружница, Умка, Велика Моштаница, Сремчица и
Рушањ, у општини Раковица целе катастарске општине Кнежевац и Ресник; у општини
Обреновац целе катастарске општине Мала Моштаница, Барич, Мислођин, Бело Поље, Велико
Поље, Пироман и Бровић; на територији општине Уб целе катастарске општине Лисо поље,
Бргуле, Шарбане, Стубленица, Паљуви, Мургаш и Руклада; на територији општине Лајковац
целе катастарске општине Бајевац, Непричава, Рубрибреза, Доњи Лајковац и Ћелије;
у општини Лазаревац (град Београд) целе катастарске општине Жупањац, Чибутковица,
Барзиловица и Дудовица; на територији општине Љиг целе катастарске општине Латковић,
Јајчић, Цветановац, Моравци, Љиг, Бранчић, Гукош, Дићи, Доњи Бањани и Лалинци; на
територији општине Горњи Милановац целе катастарске општине Бољковци, Ружићи, Врнчани,
Љеваја, Синошевићи, Таково, Шарани, Семедраж и Брђани; на територији општине Чачак
целе катастарске општине Прислоница, Соколићи, Прељина, Ракова, Вранићи, Љубић,
Трбушани, Пријевор, Рошци, Видова, Врнчани и Међувршје; на територији општине Лучани
целе катастарске општине Дучаловић, Дљин и Ђерађ; на територији општине Пожега целе
катастарске општине Тучково, Јелен До, Гугаљ, Пријановићи, Пожега и Горобиље.

Подручје
Просторног плана дато је на графичком приказу, који је одштампан уз ову одлуку и
чини њен саставни део.

4.
Концепција Просторног плана биће заснована на Претходној студији оправданости ауто-пута
Београд – Јужни Јадран, студијама и истраживањима, урбанистичкој документацији и
техничкој документацији урађеној на нивоу генералних и идејних пројеката за магистралне
инфраструктурне системе, комплексе и објекте, као и процени њиховог утицаја на животну
средину, природна и непокретна културна добра.

5.
Носилац израде Просторног плана је Републичка агенција за просторно планирање.

6.
Министарства, посебне организације, јавна предузећа и установе надлежне за послове
заштите природе, заштите споменика културе, саобраћаја и телекомуникација, пољопривреде,
шумарства и водопривреде, енергетике и др., доставиће у року од тридесет дана од
дана ступања на снагу ове одлуке све расположиве податке, услове и документацију
из делокруга свог рада носиоцу израде Просторног плана.

7.
Рок за израду и доношења Просторног плана је дванаест месеци од дана ступања на
снагу ове одлуке.

8.
Средства за израду Просторног плана обезбедиће Републичка дирекција за путеве и
Републичка агенција за просторно планирање.

9.
Предлог Просторног плана биће изложен на јавни увид у трајању од 30 дана у зградама
Скупштине града Београда и скупштина општина Обреновац, Уб, Лајковац, Лазаревац,
Љиг, Горњи Милановац, Чачак, Лучани и Пожега.

10.
Програм израде Просторног плана одштампан је уз ову одлуку и чини њен саставни део.

11.
Ова одлука ступа на снагу осмог дана од дана објављивања у „Службеном гласнику Републике
Србије”.





05 број 350-8520/2004-1

У Београду 29. децембра 2004. године

Влада Републике Србије

Потпредседник

Мирољуб Лабус, с.р.



ПРОГРАМ

ИЗРАДЕ ПРОСТОРНОГ ПЛАНА
ПОДРУЧЈА ПОСЕБНЕ НАМЕНЕ ИНФРАСТРУКТУРНОГ КОРИДОРА БЕОГРАД – ЈУЖНИ ЈАДРАН,

ДЕОНИЦА БЕОГРАД – ПОЖЕГА





УВОДНЕ НАПОМЕНЕ



Програм
израде Просторног плана подручја посебне намене инфраструктурног коридора Београд
– Јужни Јадран, деоница Београд – Пожега (у даљем тексту: Програм), припремила је
Републичка агенција за просторно планирање.

Програм
је урађен у складу са одредбама члана 25. Закона о планирању и изградњи („Службени
гласник РС”, број 47/2003) и чл. 29. и 30. Правилника о садржини и изради планских
докумената („Службени гласник РС”, број 60/2003).

Предмет
Програма је израда просторног плана подручја посебне намене за инфраструктурни коридор
Београд – Јужни Јадран, деоница Београд – Пожега.

Програм
је презентиран у виду целовитог текста са две табеле и графичким приказом у размери
1:500.000.

Програм
чини саставни део Одлуке о изради Просторног плана подручја посебне намене инфраструктурног
коридора Београд – Јужни Јадран, деоница Београд – Пожега.

ВРСТА ПЛАНСКОГ ДОКУМЕНТА



Одредбама
члана 19. Закона о планирању и изградњи (у даљем тексту: Закон), прописано је да
се просторни план подручја посебне намене доноси за подручје које због својих карактеристика
има посебну намену која захтева посебан режим организације, уређења, коришћења и
заштите простора. Одредбама члана 19. Правилника о садржини и изради планских докумената
(у даљем тексту: Правилник) прописано је да се за инфраструктурне коридоре израђује
просторни план подручја посебне намене. 

У
складу са наведеним одредбама Закона и Правилника потребно је урадити просторни
план подручја посебне намене са следећим називом: Просторни план подручја посебне
намене инфраструктурног коридора Београд – Јужни Јадран, деоница Београд – Пожега
(у даљем тексту: Просторни план).

Врста
планског документа – план подручја посебне намене је поред законске обавезе, одређен
и посебном наменом простора инфраструктурног коридора Београд – Јужни Јадран.

Специфични
инфраструктурни системи смештени у инфраструктурни коридор у складу са одговарајућим
прописима и посебним стандардима, сами по себи чине подручје коридора простором
посебне намене. Истовремено, посебна намена се огледа у стратешком значају коридора
на повезивању деонице европског коридора Х у Србији и Црној Гори са мрежом инфраструктурних
система са суседним, као и са евро – медитеранским земљама. 

РАЗЛОЗИ ЗА ДОНОШЕЊЕ ПЛАНСКОГ
ДОКУМЕНТА



Основни
разлог за израду и доношење Просторног плана је стварање услова за реализацију националних,
републичких, регионалних и локалних интереса на подручју инфраструктурног коридора
Београд – Јужни Јадран. Овим просторним планом разрадиће се начела просторног уређења,
утврдити циљеви просторног развоја, организација, заштита, коришћење и намена простора,
као и други елементи значајни за подручје инфраструктурног коридора.

Значај
овог коридора дефинисан је Просторним планом Републике Србије из 1996. године и
Црне Горе (1997. године). Као основно стратегијско опредељење Просторног плана Републике
Србије, дефинисано је постизање већег степена укупне функционалне интегрисаности
простора Републике Србије уз обезбеђивање услова за знатно веће повезивање Републике
са суседним и осталим европским земљама; такође, посебан значај за Републику Србију
има повезивање са медитеранским земљама (преко луке Бар). Коридор планираног аутопута
Београд – Јужни Јадран један је од најзначајнијих стратешких коридора у оквиру саобраћајног
система Србије и Црне Горе. Он повезује значајне друштвене и привредне центре обе
републике Државне заједнице Србија и Црна Гора. Стратегијске поставке су иницирале
и тежњу ка смањењу превелике концентрације становништва и активности у дунавско-савском
појасу и у моравској зони, кроз примену принципа полицентричног развоја.

Разрадом
Просторног плана Републике Србије, на нивоу просторног плана подручја посебне намене
за инфраструктурни коридор, стварају се основе за интензивирањем активности на изради
урбанистичке и техничке документације планираног коридора Београд – Јужни Јадран,
његовој комплетној реализацији, изградњи и експлоатацији. Израдом Генералног пројекта
аутопута Е-763 Београд – Јужни Јадран на делу од Београда до укрштаја са коридором
магистралног пута М-5 испуњен је предуслов у смислу постојања претходне документације
и омогућено приступање изради Програма за израду Просторног плана и Просторног плана
инфраструктурног коридора аутопута Е-763 Београд – Јужни Јадран.

Просторним
планом утврдиће се дугорочне основе организације, коришћења, уређења и заштите подручја
посебне намене инфраструктурног коридора, обухватајући коридор аутопута и друге
инфраструктурне системе. Просторним планом утврдиће се оптимални услови и правила
за изградњу, коришћење и одржавање инфраструктурних система у инфраструктурном коридору,
као и повезивање постојеће мреже инфраструктурних система у јединствен систем.

ОБУХВАТ ПРОСТОРНОГ ПЛАНА



За потребе припреме Програма израде Просторног плана издвајају
се две територијалне целине у зависности од фаза израде Просторног плана, карактеристика
и распореда насеља дуж коридора, геоморфолошких карактеристика терена и целокупних
активности које резултирају исходишно-циљним путовањима на подручју коридора. 

Издвајају се две основне територијалне целине: Подручје
града Београда и Подручје јужно од административног подручја града Београда. 

Подручје града Београда




Подручја
општина Сурчин, Раковица, Чукарица, Обреновац и Лазаревац.

На
административном подручју града Београда подручје коридора је разматрано кроз три
варијанте: „Остружничку”, „Сурчинску” и „Орловачку”. Ревизијом Генералног пројекта
из 2000. године, извршен је прелиминарни избор за „Остружничку” варијанту, с тим
што је наложено да се кроз даљу израду пројектне документације на нивоу идејног
пројекта, испитају погодности друге две варијанте и изврши коначни избор трасе.
С обзиром на високу концентрацију функција у Београдској агломерацији, као и чињенице
да је Регионалним просторним планом административног подручја града Београда резервисан
простор за „Сурчинску” варијанту, за потребе израде овог програма остављена је могућност
избора оптималне варијанте током израде Просторног плана, односно техничке документације
на нивоу идејног пројекта. 

Истовремено,
сложеност овог простора огледа се и у релативно високом степену урбанизације и густој
концентрацији индустријских и енергетских садржаја и потенцијала, у коме доминира
зона површинских копова Колубарског лигнитског басена, са веома строгим условима
у смислу укрштања магистралних мрежа инфраструктуре и планираног коришћења простора.
Геоморфолошки услови ове деонице у извесној мери су повољни у смислу проналажења
оптималног решења и положаја инфраструктурних система у инфраструктурном коридору.

Подручје јужно од административног
подручја града Београда



Јужно
од административног подручја града Београда је простор са релативно ниским степеном
урбанизације, али са доминантним ограничењима у геоморфолошком смислу.

На
потезу Ћелије – Љиг, коридор захвата ширу зону постојећег магистралног пута М-22
долином реке Љиг; у зони планинских масива Сувобор и Рудник, подручје коридора се
своди на долине реке Љиг и реке Драгобљице (долинска траса) са фиксном тачком на
превоју Врнчани; до Такова и Прељине зона захвата долине реке Лесковице и реке Дичине;
на потезу Чачак – Пожега, доминанте подцелине у простору представљају град Чачак,
долине реке Чемернице и реке Западне Мораве, са Овчарско-Кабларском клисуром као
најсложенијом деоницом на целом путном правцу (сложена геоморфолошка ограничења,
природно добро, културно-историјска баштина, хидролошки и хидроенергетски потенцијали,
инфраструктурни системи – магистрални пут М-5, пруга Пожега – Чачак и др.)

Са
методског становишта утврђују се три просторне целине – подручја у Просторном плану.

Прво,
шире гравитационо подручје коридора – то је подручје на коме се истражује регионални
утицај коридора на развој.

Друго,
подручје коридора које обухвата простор под непосредним утицајем инфраструктурног
коридора и прелиминарно се дефинише општинама, односно границама КО (по потреби
и шире) кроз које пролази инфраструктурни коридор. 

Треће,
подручје Просторног плана су по правилу „сужена” подручја коридора са појасом непосредне
заштите и обухватају подручја са доминантим ограничењима (нпр. урбана и урбанизована
подручја, заштићени предели и предели сложених геоморфолошких карактериситка терена
и „подручја специјалне намене” – подручја у функцији одбране земље и сл.) који непосредно
тангирају регулациони појас трасе. 

Прелиминарни
обухват подручја Просторног плана подручја посебне намене инфраструктурног коридора
Београд – Јужни Јадран, деоница Београд – Пожега, прелиминарно је одређен територијама
целих катастарских општина и дат је у Табели 1.

Током
израде просторног плана и пројектне документације на нивоу идејног пројекта потврдиће
се подручје коридора, као и трасе аутопута Е-763, деоница Београд – Пожега, на основу
чега се може извршити корекција обухвата Просторног плана. 



Табела
1. Табеларни преглед прелиминарног обухвата Просторног плана




 
  
  Р.
  бр. 
  
  
  Општина
  
  
  Целе катастарске општине
  
  
  Површина 
  (у км2)
  
 
 
  
  1.
  
  
  Сурчин 
  (град Београд)
  
  
  Бољевци и Јаково
  
  
  100
  
 
 
  
  2.
  
  
  Чукарица
  (град Београд)
  
  
  Остружница, Умка, Велика Моштаница, Сремчица и Рушањ
  
  
  92
  
 
 
  
  3.
  
  
  Раковица
  (град Београд)
  
  
  Кнежевац и Ресник
  
  
  24
  
 
 
  
  4.
  
  
  Обреновац
  (град Београд)
  
  
  Мала Моштаница, Барич, Мислођин, Бело Поље, Велико Поље,
  Пироман 
  
  
  89
  
 
 
  
  5.
  
  
  Уб
  
  
  Лисо поље, Бргуле, Шарбане, Стубленица, Паљуви, Мургаш
  и Руклада
  
  
  86
  
 
 
  
  6.
  
  
  Лајковац
  
  
  Бајевац, Непричава, Рубрибреза, Доњи Лајковац и Ђелије
  
  
  49
  
 
 
  
  7.
  
  
  Лазаревац 
  (град Београд)
  
  
  Жупањац, Чибутковица, Барзиловица и Дудовица
  
  
  54
  
 
 
  
  8.
  
  
  Љиг
  
  
  Латковић, Јајчић, Цветановац, Моравци, Љиг, Бранчић, Гукош,
  Дићи, Доњи Бањани и Лалинци
  
  
  70
  
 
 
  
  9.
  
  
  Горњи Милановац
  
  
  Бољковци, Ружићи, Врнчани, Љеваја, Синошевићи, Таково,
  Шарани, Семедраж и Брђани
  
  
  107
  
 
 
  
  10.
  
  
  Чачак 
  
  
  Прислоница, Соколићи, Прељина, Ракова, Вранићи, Љубић,
  Трбушани, Пријевор, Рошци, Видова, Врнчани и Међувршје
  
  
  140
  
 
 
  
  11.
  
  
  Лучани 
  
  
  Дучаловић, Дљин и Ђерађ
  
  
  31
  
 
 
  
  12.
  
  
  Пожега
  
  
  Тучково, Јелен До, Гугаљ, Пријановићи, Пожега и Горобиље
  
  
  38
  
 






Укупна
површина прелиминарног подручја Просторног плана износи 880 км2.

ПРАВНИ ОСНОВ ЗА ИЗРАДУ
ПРОСТОРНОГ ПЛАНА



Правни
основ за израду Просторног плана садржан је у одредбама: 

Закона
о планирању и изградњи („Службени гласник РС”, број 47/2003), којим је прописано
да се просторни план подручја посебне намене доноси за подручје посебне намене инфраструктурног
коридора;

Закона
о просторном плану Републике Србије („Службени гласник РС”, број 13/1996), којим
је прописано да се дугорочне основе организације, уређења и коришћења простора Републике
Србије, утврђују Просторним планом Републике Србије;

Чланови
16, 19, 20, 21, 22. и 23. Правилника о садржини и изради планских докумената („Службени
гласник РС”, број 60/2003) којима је прописана садржина просторног плана подручја
посебне намене; 

Закона
о путевима („Службени гласник РС”, бр. 46/91, 52/91, 53/93, 67/93, 48/94,
42/98);

Закона
о железници („Службени гласник РС”, бр. 38/91, 41/91, 53/93, 67/93, 48/94); 

Закона
о телекомуникацијама („Службени гласник РС”, бр. 44/2003); 

Закона
о транспорту, дистрибуцији и коришћењу природног гаса („Службени гласник РС”, бр.
66/91, 53/93, 67/93, 48/94, 12/96); 

Закона
о основама безбедности саобраћаја на путевима („Службени лист СФРЈ”, бр. 50/88,
63/88, 80/89, 29/90, 11/91 и „Службени лист СРЈ”, бр. 34/92, 13/93, 24/94,
41/94, 28/96 и 3/02);

Закона
о безбедности саобраћаја на путевима („Службени гласник СРС”, бр. 53/82, 15/84,
5/86, 21/90 и „Службени гласник РС”, бр. 28/91, 53/93, 67/93, 48/94 и 25/97);

Закона
о безбедности у железничком саобраћају („Службени лист СРЈ”, бр. 60/98 и
36/99);

Правилника
о основним условима које јавни путеви и њихови елементи морају да испуњавају са
становишта безбедности саобраћаја („Службени лист СФРЈ”, бр. 35/81 и 45/81);

Закона
о енергетици („Службени гласник РС”, бр. 84/04);

Закона
о електропривреди („Службени гласник РС”, бр. 84/04);

Закона
о рударству („Службени гласник РС”, бр. 44/95);

Члана
15. Закона о заштити животне средине („Службени гласник РС”, бр. 66/91, 83/92,
53/93, 67/93, 48/94, 44/95 и 53/95), којим је прописано да се просторним планом
утврђују посебни режими очувања и коришћења подручја заштићених природних добара,
шума, пољопривредног земљишта, одређују подручја угрожених делова животне средине
и мере за санацију ових подручја, као и мере и услови заштите животне средине;

Закона
о културним добрима („Службени гласник РС”, број 71/94), којим је прописано да се
просторни план израђује на основу посебних услова за урећење простора, прибављених
од законом овлашћених органа и организација;

Закона
о туризму („Службени гласник РС”, број 35/94, 38/94 и 48/99); 

Закона
о бањама („Службени гласник РС”, бр. 80/92);

Закона
о пољопривредном земљишту („Службени гласник РС”, бр. 49/92, 53/93, 67/93,
48/94, 46/95, 54/96 и 14/00);

Закона
о водама („Службени гласник РС”, број 46/91, 53/93, 67/93, 48/94 и 54/96);

Закона
о шумама („Службени гласник РС”, бр. 46/91, 83/92, 54/93, 60/93 и 54/96);

Закона
о одбрани („Службени лист СРЈ”, бр. 43/94, 11/95, 28/96, 32/99, 44/99 и 3/02);

Закона
о одбрани („Службени гласник РС”, бр. 45/91, 58/91, 53/93, 67/93 и 48/94);

Закона
о експропријацији („Службени гласник РС”, бр. 53/95, 16/01 и 23/01). 

Плански
основ за израду Просторног плана садржан је у одредбама Просторног плана Републике
Србије, и то у:

–
поглављу ИВ.1 „Друмски саобраћај”, којим је прописано да ауто-путске коридоре у
Републици Србији, у дугорочном периоду чини и Београд-Јужни Јадран; 

–
поглављу ВИИ.5 „Доношење просторних планова за уже просторне целине”, којим је предвиђено
доношење просторних планова инфраструктурних коридора за магистралне правце, у које
је сврстан и аутопут Београд – Јужни Јадран.

ПРЕДМЕТ, ЦИЉЕВИ И ЗАДАЦИ
ПРОСТОРНОГ ПЛАНА



Предмет Просторног плана је утврђивање стратешког социјалног,
економског и физичког развоја подручја инфраструктурног коридора, у коме се налазе
насеља, различити туристички садржаји, већи комплекси пољоривредних и шумских површина,
остали инфраструктурни системи од значаја за Републику, са утврђивањем режима организације,
коришћења, уређења и заштите подручја инфраструктурног коридора Београд – Јужни
Јадран.

Извршиће се валоризација постојећих инфраструктурних система,
објеката у технолошкој функцији инфраструктурних система, утицаја инфраструктурног
коридора на процесе урбанизације, демографска кретања, економски развој у зони коридора,
као и њихова међусобна синхронизација у временском и просторном смислу.

Коридор аутопута је дефинисан Просторним Планом Републике
Србије на потезу Београд – Обреновац – Љиг – Таково – Чачак – Пожега, и за ту деоницу
је урађена техничка документација на нивоу генералног пројекта. 

Циљеви израде Просторног
плана



1. Успостављање дугорочне стратегије развоја простора кроз
који пролази инфраструктурни коридор, са утврђивањем неопходног простора за технолошко
и функционално одвијање саобраћаја;

2. Дефинисање инфраструктурног коридора и обезбеђивање простора
за технолошко функционисање коридора са свим пратећим садржајима;

3. Дефинисање режима коришћења и заштите инфраструктурног
коридора;

4. Дефинисање односа са осталим наменама и инфраструктурним
системима у непосредном контакту;

5. Утврђивање планских решења којима се резервише простор
за инфраструктурни коридор, утврђује посебан режим заштите коридора и контактних
подручја, обезбеђују услови за укрштања и пролазе итд.;

6. Функционални размештај постојећих намена, планирање нових
компатибилних намена (садржаја), евентуално измештање неких садржаја из коридора,
у случају функционалних или других конфликата.

Задаци Просторног плана



1.
Планирање рационалног коришћења простора, природних потенцијала, и инфраструктурних
система, применом принципа одрживог развоја;

2.
Елиминисање међусобних негативних утицаја планираног инфраструктурног коридора и
околине;

3.
Дефинисање односа између изворишта водоснабдевања, великих рудних налазишта и инфраструктурног
коридора, као интерактивних и повратних утицаја;

4.
Дефинисање планских решења и мера заштите животне средине;

5.
Равномернији размештај становништва и његово интензивније обнављање, бржи развој
стратешких центара и подцентара који ће подстаћи усклађенији развој мреже насеља,
рационална просторна организација привредних веза у мрежи центара и као посебно
значајан циљ чвршће повезивање градова у регионима и макроцелинама због чега је
неопходно планирати одговарајућу саобраћајну инфраструктуру;

6.
Уређење и заштита територија унутар граница коридора који делом захвата површине
означене као туристичке зоне другог степена, у оквиру којих се налазе бањска места
– категорије међународних и националних бања И степена;

7.
Усмеравање развоја индустријских центара унутар коридора;

8.
Утврђивање вредности појединачних споменика културе или група споменика, при чему
акценат у валоризацији и категоризацији треба дати областима постојећих или очекиваних
промена. Због евентуалних неповољности проласка трасе посебно треба обратити пажњу
на добра од изузетног значаја која се налазе изван градских подручја;

9.
Утврђивање смерница и основа за измену и допуну важећих планских докумената, разраду
овог просторног плана на нивоу планова детаљне регулације, као и даљу разраду на
нивоу техничке документације.

ОСНОВНИ ПРОБЛЕМИ И ОГРАНИЧЕЊА



Програм
полази од претпоставке да су ограничења и проблеми који из њих произилазе у простору,
који је овим планом обухваћен, у већој мери дефинисани у Генералном пројекту аутопута
Београд – Јужни Јадран на делу од Београда до укрштаја са коридором магистралног
пута М-5. Постојећи подаци морају током израде аналитичко-документационе основе
бити проверени, потврђени и допуњени новим ажурним информацијама, с обзиром на временску
дистанцу израде Генералног пројекта аутопута Београд – Јужни Јадран на делу од Београда
до укрштаја са коридором магистралног пута М-5.

Програм
подразумева коришћење стандардних метода и уобичајених техника обраде података из
документационе основе при изради делова који се односе на конфликте у простору тј.
ограничења и проблеме који из њих произилазе. Програмом се дефинише основна подела
могућих ограничења у простору на:

1)
Природна; 

2)
Насељска (обухваћена и остала створена);

3)
Услед постојања заштићених природних и културних добра;

4)
Заштитом животне средине на принципима одрживог развоја.

ПОТЕНЦИЈАЛИ ПЛАНСКОГ
ПОДРУЧЈА И ПРИОРИТЕТИ



Географским положајем Србија и Црна гора се може сврстати
у групу подунавских, балканских и јужно-европских држава са могућношћу изласка на
три „мора”: Дунав (означен као коридорски правац), Егејско море (наставком коридора
Х) и Јужни Јадран. За утврђивање стратегије развоја неопходно је третирати подједнако
све предочене могућности уз акценат на везу Србије и Јужног Јадрана, како због значајних
економских предности тако и због постојећих етничко-историјских разлога.

Постојећа путна мрежа посматрана на правцу Београд – Јужни
Јадран у већој мери приказује прекид (савремене, брзе и ефикасне) везе него њено
стварно постојање.

Овим програмом се дефинише обухват Просторног плана аутопута
Београд – Јужни Јадран, деоница Београд – Пожега као подручје од изузетног значаја
за развој Србије и Црне Горе.

Одредницама које следе, аутопут Београд – Јужни Јадран се
сврстава у категорију приоритетних пројеката. Ове поставке садржане су у интеграционим
и развојним потенцијалима, који се шире гледано, у већој мери преклапају:

Интеграциони потенцијали




Путни правац Београд – Јужни Јадран значајан је у оквиру
основне путне мреже Србије и Црне Горе, мреже Е путева (средишње, југоисточне и
источне Европе) и мреже система ТЕМ путева.

Међународи интеграциони потенцијал ауто- пута Београд –
Јужни Јадран је у саставу Трансевропске магистрале (ТЕМ- чији је крак), а која повезује
северну и јужну Европу овим правцем, пружа европску, а преко луке бар и медитеранску
оријентацију наше земље, док кроз повезивање луке Бар са луком Београд на Дунаву
повезује Подунавље са Медитераном. Коридор овог пута омогућава и одговарајуће везе
према Босни, Републици Српској и Албанији преко система постојеће мреже путева.

Развојни потенцијали



У
систему путне мреже Србије и Црне Горе, овај путни правац, односно коридор представља
основну везу на правцу север – југ који повезује Војводину, Београд, западну и централну
Србију, подручје југозападне Србије са Црном Гором, Јадранским морем и луком Бар.

Значај
на динамизацији свеобухватних развојних процеса у регионима кроз које правцем север-југ
ауто-пут пролази (или их тангира) је неспоран, међутим он треба да представља и
основу повезивања и активирања регона Србије правцем исток – запад. Планирањем и
изградњом бочних саобраћајница које би се настављале ауто-путем Е-763 остварио би
се вишеструки ефекат на локалном (државном или републичком нивоу) и међународном
повезивању наше земље. Пројекат таквог значаја је „Шумадијска магистрала” чија је
планска и пројектна документација у фази израде.

Аутопут
Е-763 представља, у групи друмских транзитних туристичких праваца, један од приоритета
у плану туристичке понуде до 2010 године. Територија унутар граница коридора делом
захвата површине означене као значајне туристичке зоне. 

На
подручју коридора постоји укрштање планираног аутопута Е-763 са постојећим магистралним
путевима у близини Обреновца, Лајковца, Љига, Овчар Бање, и са постојећом пругом
код Лајковца и Овчара.

Аутопутем
Београд – Јужни Јадран се у перспективи остварује најбржа копнена веза Блиског истока
и Европе преко јужне Италије и даље аутострадом „Сунце” ка централним деловима западне
Европе.

Наставак
овог коридора северно према Новом Саду и Суботици односно Мађарској, правцем међународног
пута Е-75 представља у европским оквирима најкраћу везу средње, североисточне и
источне Европе са Јадранским морем, луком Бар и јужном Италијом трајектном везом
Бар-Бари као и Албанијом краком Подгорица-Тузи (граница СЦГ и Албаније). Овај правац
представља један од приоритета у плану туристичке понуде до 2010. године. Територија
у границама коридора делом захвата површине означене као значајне туристичке зоне.


На
подручју коридора постоји укрштање планираног аутопута Е-763 са постојећим магистралним
путевима у близини Обреновца, Лајковца, Љига, Овчар Бање, и са постојећом пругом
код Лајковца и Овчара.

ПРЕГЛЕД И ОЦЕНА ПОСТОЈЕЋЕ
ДОКУМЕНТАЦИЈЕ И ПОДЛОГА



Прелиминарна евиденција и оцена расположиве документације
за израду Просторног плана обухвата:

Просторне и урбанистичке
планове



За израду Просторног плана релевантни су следећи просторни
планови и урбанистички планови: Просторни план Републике Србије („Службени гласник
РС”, број 13/1996); Регионални просторни план града Београда, („Службени лист града
Београда”, број 10/2004); Регионални просторни план Колубарског округа погођеног
земљотресом („Службени гласник РС”, број 70/2002); радна верзија Стратегије развоја,
уређења и заштите планског подручја (Просторни план подручја експлоатације Колубарског
лигнитског басена); Просторни план општине Лучани; Просторни план општине Мионица,
1981.; Просторни план општине Уб, 1992.; Генерални план града Београда 2003.; Генерални
урбанистички план Обреновца, 1997.; Генерлани урбабнистички план Лазаревца,
1983.; Генерални урбанистички план Лајковца, 1995.; Генерални урбанистички план
Љига, 1992.; Генерални урбанистички план Пожеге; Генерални урбанистички план Лучана;
Генерални урбанистички план Чачка.

Планско-развоје документе
и основе развоја



Планско – развојни документи релевантни за израду Просторног
плана су: 

1. Национална стратегија управљања отпадом (2003);

2. Водопривредна основа Републике Србије („Службени гласник
РС", број 11/02);

3. Стратегија привредног развоја Србије до 2010. године
(2003); 

4. Средњорочни програм економског развоја Србије
2003–2008. (2003); 

5. Стратегија развоја енергетике (2003);

6. Стратегија и политика трговине Републике Србије
(2003);

7. Политика научног и технолошког развоја Србије
(2003); и др.

Основе развоја релевантне за израду Просторног плана су
и располаживе шумско-привредне, ловно-привредне и водопривредне основе за планско
подручје.

Податке о становништву, активностима и простору

Демографски подаци за потребе израде Просторног плана засниваће
се на подацима Републичког завода за статистику, Попис 2002. године, као и подацима
о активностима за ниво општина, а недостајући подаци за ниво насеља биће обезбеђени
приређивањем и анкетирањем.

Подаци о простору, подаци о природним условима преузеће
се из документације планова, студија, истраживачких кућа, аутора и др., а подаци
о створеним условима обезбедиће се теренским истраживањима уз коришћење документације
планова, геодетских података по катастарским општинама и др.

Подлоге



За потребе израде Просторног плана користиће се постојеће
употребљиве геодетске подлоге, као и топографске карте у размери 1:50 000 (ТК
50) и то, следећи листови: 428 Шабац, лист 4 (428-4), 429 Београд, лист 3
(429-3), 478 Ваљево, лист 2 и лист 4 (478-2 и 478-4), 479 Лазаревац, лист 1 и лист
3 (479-1 и 479-3), 528 Ужице, лист 2 и лист 4 (528-2 и 528-4), 529 Чачак, лист
1, лист 2 и лист 3 (529-1, 529-2 и 529-3). Просечна старост садржаја листова је
19 година, штампаних у боји (7 боја) формата 50 x 70 цм, са приказаном територијом
површине по листу око 550 км2. Карте су у аналогном облику и по
потреби се може садржај сваког листа скенирати. Истовремено користиће се карте и
у дигиталном облику, као и по могућству аерофото и сателитски снимци. Носиоци израде
раније техничке документације (Саобраћајни институт ЦИП и Институт за путеве) располажу
употребљивим подлогама, картама и графичким прилозима за подручје Просторног плана.

Друге обавезе



У
току израде овог програма низ закона је у процедури припреме и међуресорног усаглашавања.
Примера ради, сет закона о заштити животне средине (Нацрт закона о заштити животне
средине, Нацрт закона о процени утицаја на животну средину, Нацрт закона о интегрисаном
спречавању и контроли загађивања животне средине и Нацрт закона о стратешкој процени
утицаја на животну средину) може да по ступању на снагу битно одреде динамику и
садржај Просторног плана. У том смислу, посебан део (анекс) аналитичко документационе
основе Просторног плана представљаће стратешка процена утицаја на животну средину,
односно Извештај о стратешкој процени утицаја на животну средину. Скраћена верзија
биће саставни део текстуалног дела Просторног плана, односно погавља о заштити животне
средине, које ће између осталог бити обрађено методама и на начин који се примењује
у стратешкој процени утицаја на животну средину.

САДРЖАЈ ПРОСТОРНОГ ПЛАНА
ПОДРУЧЈА 



ПОСЕБНЕ НАМЕНЕ



Просторни план ће садржати:

ТЕКСТУАЛНИ ДЕО

I. Полазне основе



1. Опис границе подручја просторног плана;

2. Обавезе, услове и смернице из планских докумената вишег
реда и суседних подручја;

3. Скраћени приказ постојећег стања (природни ресурси, становништво,
мрежа и функције насеља, рурална подручја, привредне делатности, услужне делатности
и јавне службе, саобраћај и инфраструктурни системи, животна средина, природна и
културна добра и тд.);

4. Ограничења и потенцијали подручја просторног плана.

II. Циљеви просторног
развоја



1. Општи и посебни циљеви;

2. Циљеви развоја по појединим областима.

III. Правила коришћења,
уређења и заштите планског подручја



1. Коришћење и заштита природних ресурса;

2. Развој и уређење мреже насеља;

3. Просторни развој и уређење руралних подручја;

4. Просторни развој и размештај привредних делатности;

5. Просторни развој и размештај услужних делатности и јавних
служби;

6. Просторни развој, размештај и коришћење инфраструктурних
система;

7. Заштита животне средине;

8. Заштита природних и културних добара;

9. Коришћење и уређење простора од интереса за одбрану земље
и заштиту од елементарних непогода.

IV. Имплементација просторног
плана



1. Листа приоритетних активности за имплементацију просторног
плана;

2. Учесници у имплементацији просторног плана;

3. Мере и инструменти за имплементацију просторног плана;

4. Уговор о имплементацији просторног плана.

Поред наведених елемената Просторни план садржаће и мере
и инструменте, као и правила за просторну, технолошку или функционалну везу коридора
са непосредним окружењем и положај, уређење и коришћење објеката и површина у коридору.

ГРАФИЧКИ ДЕО



Графички
део просторног плана садржаће рефералне карте у размери 1:100.000, и то:

1.
Посебна намена простора (положај инфраструктурних система у инфраструктурном коридору);

2.
Мрежа насеља, функција, јавних служби и инфраструктурних система; 

3.
Природни ресурси и рурална подручја, заштите животне средине и природних и културних
добара;

4.
План пратећих садржаја аутопута Е-763 Београд – Јужни Јадран, деоница Београд –
Пожега.

ДИНАМИКА РЕАЛИЗАЦИЈЕ
ОСНОВНИХ ФАЗА ИЗРАДЕ ПЛАНА



Фазе израде Просторног плана су:

I. Стратегија развоја планског подручја 

II. Предлог просторног плана

Израда и доношење Просторног плана, одвијаће се по следећој
динамици:

I. СТРАТЕГИЈА РАЗВОЈА
ПЛАНСКОГ ПОДРУЧЈА



– Израда радне верзије Стратегије развоја планског подручја

(интерпретација резултата анализе постојеће документације
за планско подручје и резултата урађених експертиза по различитим областима; опис
стања, потенцијала и ограничења на планском подручју; предлог основних и посебних
циљева; предлог основних правила коришћења, уређења, заштите и развоја планског
подручја; евиденција и могућност решавања конфликата у простору на принципима одрживог
развоја; варијанте развоја; смернице за избор приоритета и приоритети развоја; други
елементи од значаја за израду просторног плана)

Рок: 3 месеца

– Стручна контрола Стратегије развоја планског подручја
и усаглашавање ставова локалне самоуправе и корисника простора

Рок: 1 месец

– Израда финалне верзије Стратегије развоја планског подручја

Рок: 15 дана

II. ПРЕДЛОГ ПРОСТОРНОГ
ПЛАНА



– Израда радне верзије Предлога Просторног плана

Рок: 3 месеца

– Стручна контрола радне верзије Предлога Просторног плана

Рок: 1 месец

– Израда финалне верзије Предлога Просторног плана

Рок: 15 дана

– Обављање јавног увида

Рок: 1 месец

– Финална редакција Просторног плана

Рок: 1 месец

– Доношење Просторног плана

Рок: 1 месец

Укупан рок за израду Просторног плана у свим фазама планиран
је на 12 месеци.

Од тога, рок за израду Стратегије развоја планског подручја
и Предлога Просторног плана планиран је на 7 месеци, а рок за процедуру стручне
контроле, јавног увида, финалне редакције и доношења Просторног плана је 5 месеци.

ФИНАНСИЈСАКА СРЕДСТВА
ПОТРЕБНА ЗА ИЗРАДУ ПЛАНА



За
потребе Програма израде Просторног плана извршена је прелиминарна процена минималних
потребних финансијских средстава. Процена је извршена на основу Одлуке Управног
одбора Инжењерске коморе Србије број 342/1-13 од 29. јануара 2004. године о минималним
ценама за израду просторних планова подручја посебне намене – подручја инфраструктурних
коридора.



ПРОЦЕЊЕНА
МИНИМАЛНА СРЕДСТВА ЗА ИЗРАДУ ПЛАНА износе 6.555.000,00 дин. (ажурирање подлога и
података, стручне услуге екстерних институција и експерата, израда плана и др.).
Средства у висини од по 50% обезбедиће Републичка агенција за просторно планирање
и Републичка дирекција за путеве. 



Према
основним фазама израде Просторног плана даје се следећи распоред процене потребних
средстава:



Табела
2. Процена финансијских средстава потребних за израду Просторног плана


 
  
  Бр. фазе
  
  
  Назив фазе
  
  
  (%)
  
  
  Фин. средства
  у динарима
  
 
 
  
  I
  фаза:
  
  
  Стратегија развоја планског подручја
  
  
  до 40 %
  
  
  2.565.000,00
  
 
 
  
  II
  фаза:
  
  
  Предлог Просторног плана
  
  
  од 55 % 
  до 60 %
  
  
  3.705.000,00
  
 
 
  
  III
  фаза:
  
  
  Испорука Просторног плана
  
  
  до 5 %
  
  
  285.000,00
  
 
 
  
  УКУПНО:
  
  
  6.555.000,00
  
 














