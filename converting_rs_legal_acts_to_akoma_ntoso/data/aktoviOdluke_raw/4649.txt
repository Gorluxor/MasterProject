





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ СПОМЕНИКА
ПАЛИМ ШУМАДИНЦИМА У КРАГУЈЕВЦУ 

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Споменик палим Шумадинцима у Крагујевцу утврђује се за споменик
културе.



Тачка 2.

Споменик палим Шумадинцима у Крагујевцу (у даљем тексту:
споменик културе), налази се на територији града Крагујевца, у Крагујевцу, у Малом
парку између улица Кнеза Михаила, Вука Караџића и Црвеног барјака, у државној својини,
на катастарској парцели број 2870 КО Крагујевац.

Споменик културе изведен је 1932. године према првонаграђеном
раду вајара Антуна Аугустинчића (1900–1979), на анонимном конкурсу из 1928. године.
Аугустинчић је споменик реализовао заједно са Јозом Кљаковићем. Споменик је подигнут
у знак сећања на погинуле ратнике из Шумадије у ослободилачким ратовима Србије
(1815–1914). Састоји се из кружног каменог степеништа, четворокраког постамента
зиданог у камену и обложеног племенитим малтером, групе фигура ратника на сваком
краку постамента и централног обелиска на коме се налази симбол ослобођења – фигура
девојке испружене десне руке у којој држи круну. Бронзане скулптуре на краковима
су у борбеном ставу напред, по два војника у униформама које одговарају години ратовања.
Између кракова постамената су фигуралне композиције са мотивима из ратова: Ропство,
Болови великих мајки, Низови гробова и Птице у лету, изведене у плитком рељефу у
бакру. Године 1815, 1911, 1912, 1914. урезане су у бакарне плоче и постављене на
кракове постамента испод скулптура. Степенишна ротонда издељена је на четвртине
пуног круга, на чијем ободу је засађено сезонско цвеће. Околна парковска површина
обликована је 1932. године, као и плочници и стазе од притесаног гранита и засађена
вегетација овог поднебља. Након Другог светског рата круна у руци девојке на врху
обелиска замењена је ловоровим венцем. Конзерваторским радовима 1990. године враћен
је изворни изглед простору и круна споменику. Овај споменик поред изузетних уметничких
вредности и наглашене патриотске симболике има и историјски значај као први у низу
споменика посвећених ослободилачким ратовима Србије.



Тачка 3.

Заштићена околина споменика културе обухвата катастарске
парцеле бр. 2869 и 2870 КО Крагујевац, у државној својини и тротоаре дуж целог обима
катастарске парцеле број 2869.



Тачка 4.

Утврђују се следеће мере заштите споменика културе:

1) очување изворног изгледа, оригиналних материјала и оригиналних
натписа на споменику;

2) ажурно праћење стања, редовно одржавање и чишћење споменика;

3) забрана постављања нових спомен плоча на постамент споменика,
као и уписивање нових имена и посвета на постојеће;

4) редовно одржавање декоративне флоре.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана постављања покретних тезги, киоска и других привремених
објеката унутар заштићене околине;

3) забрана сађења високе вегетације;

4) редовно одржавање декоративне флоре;

5) одржавање урбанистички уређеног и хортикултурно опремљеног
простора заштићене околине у функцији споменика културе.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



