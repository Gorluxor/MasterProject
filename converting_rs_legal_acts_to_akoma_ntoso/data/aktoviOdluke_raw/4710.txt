



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. НИКОЛЕ У ВЕЛИКОЈ ВРБНИЦИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Николе у Великој Врбници, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Св. Николе у Великој Врбници, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Александровац, у
Великој Врбници, у приватној својини – власник Српска православна црква, на
катастарској парцели број 1770 КО Велика Врбница.

Споменик културе, смештен на локалитету Соколац поред
реке Пепељуше, саграђен је трудом попова Јована, Петронија и Георгија 1821.
године, о чему сведочи натпис уклесан на каменој плочи поред северних врата. То
је скромна сеоска црква, малих димензија, једнобродне основе са полукружном
олтарском апсидом. Засведена је бачвастим сводом. Прислоњеним пиластрима који
носе луке, унутрашњи простор подељен је на два травеја. Простори за ђаконикон и
проскомидију организовани су у виду ниша, док је уз јужни зид западног травеја
прислоњен акросолијум у коме се сада пале свеће. Једини декоративни елементи на
фасадама су зупчасти кровни венац изведен од дијагонално постављене опеке и
плитка ниша изнад главног портала са представом патрона храма. Од старог
иконостаса, највероватније рад Настаса Томића из Крушевца, сачуван је само Крст
са Распећем. Солеа мањих димензија украшава под од камених плоча. Око цркве, са
северне и јужне стране, смештене су надгробне плоче црквених личности. Једна од
најстаријих је из 1784. године.

Споменик културе спада у групу сакралних грађевина са
почетка 19. века, које се и поред малих димензија и скромне декорације одликују
складним архитектонским решењима.

Тачка 3.

Заштићену околину споменика културе сачињава
катастарска парцела број 1770 КО Велика Врбница, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) извођење грађевинских радова и промена облика терена
дозвољено је само уз претходно обезбеђење заштитних археолошких ископавања и
адекватну презентацију налаза.

Тачка 6.

Списак покретних добара од посебног културног и
историјског значаја која се налазе у цркви Св. Николе у Великој Врбници чини
саставни део ове одлуке и чува се у цркви Св. Николе у Великој Врбници.

Тачка 7.

Ову одлуку објавити у „Службеном гласнику Републике
Србије”.





05 број 633-4736/99

У Београду, 25. јануара 2000.
године

Влада Републике Србије

Потпредседник,

проф. др Милован Бојић,
с.р. 



