





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ У
УЛИЦИ БРАЋЕ РАДИЋА БРОЈ 74 У СУБОТИЦИ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда
у Улици браће Радића број 74 у Суботици утврђује се за споменик културе.

Тачка 2.

Зграда
у Улици браће Радића број 74 у Суботици (у даљем тексту: споменик културе), налази
се на територији општине Суботица, у Суботици, Улица браће Радића број 74, у приватној
својини, на катастарској парцели број 7491, КО Доњи град.

Споменик
културе је саграђен 1902. године према пројекту архитекте П. Беранека. Архитектонски
је обликован у духу зрелог историцизма, необарокних стилских обележја. Грађен је
као репрезентативни, приземни, стамбено-пословни објекат у низу, извучен на регулациону
линију улице, са основом у облику ћириличног слова „Г”. Улична фасада је симетрично
конципирана, са централно постављеном колском капијом и по шест прозора са сваке
стране. Између лучно засведених прозора су канелирани пиластри са полукапителима
са јонским завршецима који подржавају профилисани хоризонтални венац, на који је
по оси капитела постављен ловоров венац изведен у пластици. Испод прозора је балустрада,
а изнад је концентрисана пластична декорација која се завршава шкољком сведеном
у сегментни тимпанон. Касетирана дрвена врата имају барокну шкољку у надсветлу,
подржавану јонским завијуцима. Лунета изнад врата испуњена је рељефним приказом
ликова пута, оперваженим флоралном орнаментиком. У централној кровној зони налази
се равна, шира атика са четири акротерије у виду декоративних ваза, а у поткровљу
тече низ конзола. 

Споменик
културе има архитектонско-стилске вредности. Својим стилским карактеристикама и
наглашеном репрезентативношћу представља типичан пример грађевине стамбено пословне
намене, какве је, на овом подручју, градио богати грађански слој пред крај XИX и
у првим деценијама XX века.

Тачка 3.

Заштићена
околина споменика културе обухвата катастарску парцелу број 7491, КО Доњи град,
у државној својини.

Тачка 4.

Утврђују
се следеће мере заштите споменика културе:

1)
очување оригиналних материјала, габарита, изгледа, конструктивних и декоративних
елемената архитектуре и архитектонских и функционалних карактеристика;

2)
ажурно праћење и санација конструктивно-статичког система, кровног покривача, свих
фасада, ентеријера и исправности инсталација, у споменику културе;

3)
постављање апарата за гашење пожара.

Тачка 5.

Утврђују
се следеће мере заштите заштићене околине споменика културе:

1)
уклањање – рушење помоћног објекта у дворишту;

2)
уређење свих партерних површина у дворишту. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-17

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.





