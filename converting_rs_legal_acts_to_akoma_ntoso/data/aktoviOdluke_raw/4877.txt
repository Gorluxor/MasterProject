





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању Цркве Св.
Николе у Каменици за споменик културе

„Службени гласник
РС”, број 115 од
27. децембра 2005.





1. Црква Св. Николе у
Каменици, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Николе у
Каменици, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Ниш,
у Каменици, на катастарској парцели број 4439, КО Каменица, у приватној својини.

Споменик културе подигнут
је 1831. године, а освећен 1842. године. Обновом из 1933. године дограђена је неугледна
припрата. То је грађевина правоугаоне основе са развијеном олтарском апсидом на
истоку, засведена полуобличастим сводом. Улазне отворе, на западу и југу, наткриљују
архиволте украшене плитком тракастом профилацијом. Споменик културе је окречен и
омалтерисан. На појединим местима се види да је зидан од притесаног камена. Као
часна трпеза служи антички стуб, а као амвонска розета ранохришћански споменик са
Христовим монограмом, док се унаоколо срећу опеке античког и византијског формата.
Осветљен је малим прозорима у облику бифора и трифора на јужној и источној страни.
Живописан је 1859. године када су урађене и иконе за иконостас. Фреско декорација
изведена је на сувом малтеру и потпуно је потамнела. И иконе на иконостасу су прекривене
наслагама гарежи тако да се сцене не препознају у целости, осим што се наслућује
њихов квалитет. 

Црква Св. Николе, изграђена
у духу традиционалног народног градитељства са мотивима из старе српске црквене
архитектуре, значајно је сведочанство о уметничким достигнућима непосредно пред
ослобођење од Турака. 

3. Заштићена околина
споменика културе обухвата следеће катастарске парцеле: бр. 4439 и 4440, КО Каменица,
у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана радова који
могу угрозити статичку безбедност споменика културе;

4) уклањање припрате
под надзором надлежног завода за заштиту споменика културе и изградња нове, уз претходно
обезбеђење заштитних археолошких ископавања и одговарајуће презентације налаза.

5. Утврђују се следеће
мере заштите заштићене околине споменика културе:

1) забрана градње објеката
који би угрозили видљивост и приступачност споменику културе;

2) забрана градње објеката
који би угрозили основну функцију споменика културе;

3) изградња инфраструктуре,
извођење грађевинских радова и промена облика терена дозвољени су само уз претходно
обезбеђење заштитних археолошка ископавања и одговарајуће презентације налаза. 

6. Списак покретних добара
од посебног културног и историјског значаја која се налазе у Цркви Св. Николе у
Каменици чини саставни део ове одлуке и чува се у Цркви Св. Николе у Каменици.

7. Ову одлуку објавити
у „Службеном гласнику Републике Србије”.





05
број 633-8005/2005

У
Београду, 22. децембра 2005. године

Влада

Потпредседник,

Мирољуб
Лабус, с.р. 



