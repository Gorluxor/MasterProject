





На
основу члана 47. став 1. Закона о културним добрима („Службени гласник РС”, број
71/94),

Влада
доноси

ОДЛУКУ 

о утврђивању цркве Св. Николе у Сибници за споменик
културе

„Службени гласник
РС”, број 108 од
06.
децембра 2005.





1. Црква Св. Николе у
Сибници, са покретним стварима у њој које су од посебног културног и историјског
значаја, утврђује се за споменик културе.

2. Црква Св. Николе у
Сибници, са покретним стварима у њој које су од посебног културног и историјског
значаја (у даљем тексту: споменик културе), налази се на територији града Београда,
општина Сопот, у Сибници, у приватној својини, на катастарској парцели број
1422, КО Сибница.

Споменик културе саграђен
је у периоду између 1931–1933. године, према пројекту Василија Михајловича Андросова,
једног од најутицајнијих руских архитеката који је живео и стварао у Србији. Триконхалне
је основе са припратом изнад које је смештен хор и четвртаста кула-звоник. Централним
делом наоса доминира пространо осмострано кубе које се уздиже на коцкастом постољу.
Општи концепт споменика културе са богато обрађеном полихромном фасадом изражава
снажан утицај моравске школе.

У споменику културе налази
се иконостас из старије цркве, са иконама које је израдио 1870. године познати сликар
Димитрије Посниковић. 

Споменик културе представља
истакнут пример националног стила у архитектури који је обележио сакрално неимарство
међуратног периода у Србији.

3. Заштићена околина
споменика културе обухвата катастарску парцелу број 1422, КО Сибница, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада и ентеријера;

3) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) урбанистичко и хортикултурно
опремање, уређење, одржавање и коришћење порте као јавног простора.

6. Списак покретних добара
од посебног културног и историјског значаја која се налазе у цркви Св. Николе у
Сибници чини саставни део ове одлуке и чува се у цркви Св. Николе у Сибници.

7. Ову одлуку објавити
у „Службеном гласнику Републике Србије”. 





05
број 633-7573/2005

У
Београду, 1. децембра 2005. године

Влада


Потпредседник,

Мирољуб
Лабус, с.р.



