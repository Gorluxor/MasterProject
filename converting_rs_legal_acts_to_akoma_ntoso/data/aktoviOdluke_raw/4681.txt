





На
основу члана 47. став 1. Закона о културним добрима („Службени гласник
Републике Србије”, број 71/94), 

Влада
Републике Србије доноси 

ОДЛУКУ

О УТВРЂИВАЊУ ЗГРАДЕ
ЉУБОМИРА МИЛАДИНОВИЋА У БЕОГРАДУ

ЗА СПОМЕНИК КУЛТУРЕ

„Службени гласник
РС”, број 32 од 7.06.2001.





Тачка 1. 

Зграда
Љубомира Миладиновића у Београду утврђује се за споменик културе.

Тачка 2. 

Зграда
Љубомира Миладиновића у Београду (у даљем тексту: споменик културе) налази се
на територији града Београда, општина Стари град, Улица Лоле Рибара број 6–8, у
мешовитој својини, на катастарским парцелама број: 2408 и 2413/1, КО Стари
град.

Споменик
културе је шестоспратна зграда, реализована 1938. године према пројекту
архитекте Момчила Белобрка. Позната је и као „Гаража”, по гаражи која се налази
у приземљу. Карактерише је озбиљност израза, упадљиво модерна обрада и пуризам
са доследно спроведеним принципом функционализма. Ове особине, карактеристичне
у опусу архитекте Белобрка, обележиле су његово високо место у београдској и
српској архитектури модерног правца. Лишена непотребних детаља и сваке
декоративности, ова зграда и данас фасцинира прегледношћу и чистотом израза.
Упркос функционализму који доминира у просторној организацији, архитектонска
обрада објекта са уметничке и естетске стране од примарне је важности. 

Поред
архитектонске вредности, као објекат крајње прочишћеног ликовног израза и
изузетног просторног реда, споменик културе је значајан и као ауторско дело
архитекте Белобрка који је београдску међуратну архитектуру обогатио низом
стамбених објеката које одликује осећање за чисте архитектонске форме и
изванредна хармонија. 

Тачка 3. 

Заштићена
околина споменика културе обухвата следеће катастарске парцеле: бр. 2408 и
2413/1, КО Стари град, у друштвеној својини.

Тачка 4. 

Утврђују
се следеће мере заштите споменика културе:

1)
очување изгледа, хоризонталног и вертикалног габарита, конструктивних и
декоративних елемената архитектуре, оригиналних материјала и функционалних
карактеристика; 

2)
ажурно праћење стања и одржавање конструктивно-статичког система, кровног
покривача, свих фасада, ентеријера и исправности инсталација у споменику
културе;

3)
забрана радова који могу угрозити статичку безбедност споменика културе;

4)
забрана доградње, преградње и надградње;

5)
инсталирање громобранских уређаја и уређаја за заштиту од пожара;

6)
задржавање намене споменика културе.

Тачка 5. 

Утврђују
се следеће мере заштите заштићене околине споменика културе:

1)
забрана градње или постављања објеката трајног или привременог карактера, који
својом наменом, габаритом, волуменом и обликом могу угрозити или деградирати
споменик културе и његову заштићену околину;

2)
забрана градње објеката који нису у функцији споменика културе;

3)
урбанистичко и комунално уређење и одржавање простора заштићене околине
споменика културе. 

Тачка 6. 

Ову
одлуку објавити у „Службеном гласнику Републике Србије”.





05
број 633-1780/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



