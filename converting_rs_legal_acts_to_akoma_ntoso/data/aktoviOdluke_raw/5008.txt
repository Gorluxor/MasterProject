



На основу
чл. 46. и 48. Закона о здравственој заштити („Службени гласник РС”, број
107/05) и члана 43. став 1. Закона о Влади („Службени гласник РС”, бр. 55/05 и
71/05 – исправка),

Влада
доноси





ОДЛУКУ

о оснивању Градског завода
за јавно здравље Београд

„Службени гласник
РС“, број 51 од 16. јуна 2006.





Члан 1.

Оснива
се Градски завод за јавно здравље Београд, у Београду. 

Члан 2.

Назив установе
је Градски завод за јавно здравље Београд, у Београду (у даљем тексту: Завод).

Седиште
Завода је у Београду, Булевар деспота Стефана број 54а.

Члан 3.

Завод је
правно лице са својством установе.

Члан 4.

Завод прати,
процењује и анализира здравствено стање становништва и извештава надлежне органе
и јавност; прати и проучава здравствене проблеме и ризике по здравље становништва;
предлаже елементе здравствене политике, планове и програме са мерама и активностима
намењеним очувању и унапређењу здравља становништва; врши информисање, образовање
и обуку становништва за бригу о сопственом здрављу; врши процену ефикасности, доступности
и квалитета здравствене заштите; планира развој стручног усавршавања здравствених
радника и здравствених сарадника; подстиче развој интегрисаног здравственог информационог
система; врши примењена истраживања у области јавног здравља; сарађује и развија
партнерство у друштвеној заједници на идентификацији и решавању здравствених проблема
становништва; обавља друге послове, у складу са законом и Планом мреже здравствених
установа (у даљем тексту: План мреже). 

Завод обавља
социјално-медицинску, хигијенско-еколошку, епидемиолошку и микробиолошку здравствену
делатност.

Завод врши
бактериолошке, серолошке, вирусолошке, хемијске и токсиколошке прегледе и испитивања
у вези са производњом и прометом животних намирница, воде, ваздуха, предмета опште
употребе, као и у вези са дијагностиком заразних и незаразних болести. 

Завод координира,
усклађује и стручно повезује рад здравствених установа из Плана мреже, за територију
за коју је основан. Завод сарађује са другим здравственим установама на територији
за коју је основан, као и са надлежним органима локалне самоуправе и другим установама
и организацијама од значаја за унапређење јавног здравља. 

Завод може
обављати послове дезинфекције, дезинсекције и дератизације ако на подручју за које
је основан не постоји друга здравствена установа која обавља те послове. 

Члан 5.

Средства
и имовину за оснивање и рад Завода чине средства, имовина, права и обавезе Градског
завода за заштиту здравља Београд, у Београду, са билансним стањем на дан 15. јуна
2006. године.

Биланс
стања у смислу става 1. овог члана утврдиће орган управљања Градског завода за заштиту
здравља Београд, у Београду, који престаје са радом даном почетка рада Градског
завода за јавно здравље Београд, у Београду.

Завод почиње
са радом даном уписа у судски регистар.

Члан 6.

Средства
за оснивање и рад Завода у државној су својини.

Члан 7.

Даном почетка
рада Завод преузима средства, имовину, права, обавезе и запослене Градског завода
за заштиту здравља Београд, у Београду.

Члан 8.

Органи
Завода јесу директор, Управни одбор и Надзорни одбор.

Управни
одбор Завода има пет чланова од којих су два члана из реда запослених у Заводу.

Надзорни
одбор Завода има три члана од којих је један члан из реда запослених у Заводу.

Директора,
Управни и Надзорни одбор Завода именује и разрешава оснивач.

Члан 9.

Управни
и Надзорни одбор Градског завода за заштиту здравља Београд, у Београду, обављаће
послове Управног и Надзорног одбора Завода до именовања органа Завода.

Управни
одбор Градског завода за заштиту здравља Београд, у Београду, донеће статут и друге
опште акте неопходне за упис у регистар и почетак рада Завода.

Члан 10.

До именовања
директора Завода, његове послове ће обављати и вршити његова овлашћења директор
Градског завода за заштиту здравља Београд, у Београду, др Слободан Тошовић.

Члан 11.

Ова одлука ступа на снагу наредног
дана од дана објављивања у „Службеном гласнику Републике Србије”.





05 број 022-3559/2006

У Београду, 15. јуна 2006. године

Влада

Председник,

Војислав Коштуница, с.р.





