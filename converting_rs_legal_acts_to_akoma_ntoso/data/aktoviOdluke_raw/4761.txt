





На основу члана 47. став 1. Закона о културним добрима
(„Службени гласник РС”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ УСПЕЊА
СВ. БОГОРОДИЦЕ 

У ГРКИЊИ ЗА СПОМЕНИК
КУЛТУРЕ

„Службени гласник
РС”, број 88 од
23. децембра 2002.





1. Црква Успења Св. Богородице
у Гркињи, са покретним стварима у њој које су од посебног културног и историјског
значаја, утврђује се за споменик културе.

2. Црква Успења Св. Богородице
у Гркињи, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине Гаџин
Хан, у селу Гркиња, на катастарским парцелама бр. 8525, 8526 и 8527, КО Гркиња,
у приватној својини.

Споменик културе, саграђен
1838. године на темељима старог храма, једнобродна је, издужена грађевина са изнутра
и споља полукружном апсидом на источној страни и касније дозиданим отвореним тремом
на западној страни. Засведен је полуобличастим сводом који се ослања на бочне прислоњене
луке. Изведен је од притесаног камена чији лепо обрађени комади украшавају отворе,
са нагласком на апсидални део. У храм се улази са северне и западне стране кроз
лучно обликоване отворе, једнако украшене. Изнад западног улаза на мермерној плочи
је запис о обнови и живописању храма. Још вишље, већа ниша уоквирава две мање. У
одсечку њеног лука је представа Св. Тројице, а у две мање нише су Св. Никола и Богородица.
Забат западног зида украшен је каменом розетом перфорираном у облику цвета. Унутрашњост
је осликана 1875. године. На иконостасу је бојом дочарана резбарија од биљног преплата
и тордирани стубићи. Према сачуваном запису иконе је радио 1867. године Милош Ковић
Бундовски из дебарског села Галичника, коме припадају и фреске у ниши на западном
зиду наоса. Оне се од осталих сликаних зидних партија разликују својим минуциозним
цртежом, складним пропорцијама, зналачки сложеним бојама и јасним упливом барока.

Споменик културе спада
у значајнија остварења сакралне уметности XIX века околине Ниша.

3. Заштићена околина
споменика културе обухвата следеће катастарске парцеле: бр. 8509, 8562 и 8564, КО
Гркиња, у државној својини и бр. 8522, 8524, 8525, 8526, 8527, 8528, 8534,
8535, 8536/1, 8536/2, 8537, 8538, 8539, 8540, 8541, 8542, 8543, 8544 и 8545, КО
Гркиња, у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) изградња инфраструктуре
дозвољава се само уз претходно обезбеђење заштитних археолошких ископавања и адекватне
презентације налаза.

5. Утврђују се следеће
мере заштите заштићене околине споменика културе:

1) забрана подизања објеката
високоградње;

2) забрана препарцелисања
постојећих парцела;

3) забрана градње објеката
који својом архитектуром, габаритом и висином угрожавају споменик културе;

4) забрана постављања
ваздушних електро и ТТ водова преко заштићених парцела;

5) инфраструктура се
може подземно изводити уз обезбеђење заштитних археолошких ископавања и адекватне
презентације налаза, као и враћање терена у првобитно стање.

6. Списак покретних добара
од посебног културног и историјског значаја која се налазе у цркви Успења Св. Богородице
у Гркињи чини саставни део ове одлуке и чува се у цркви Успења Св. Богородице у
Гркињи.

7.Ову одлуку објавити
у „Службеном гласнику Републике Србије”.





05
број 633-16770/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



