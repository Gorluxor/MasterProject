





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ ДЕЧЈЕ
БИБЛИОТЕКЕ У КРАГУЈЕВЦУ

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Зграда Дечје библиотеке у Крагујевцу утврђује се за споменик
културе.



Тачка 2.

Зграда Дечје библиотеке у Крагујевцу (у даљем тексту: споменик
културе) налази се на територији града Крагујевца, у Крагујевцу, у Улици Милована
Глишића број 44, у државној својини, на катастарској парцели број 905/1 КО Крагујевац.

Споменик културе подигнут је 1935–36. године као породична
кућа и легат Јована Ђ. Мирковића, професора музике у Првој крагујевачкој гимназији.
Пројектована као зграда намењена потребама културе и образовања са малом породичном
стамбеном јединицом, завештана је крагујевачкој општини тестаментом власника
1939. године за библиотеку или школу озбиљне музике. Изведена је у духу касне модерне,
сведених облика и декорације. Разуђене је основе и развијеног габарита по вертикали,
тако да има високо приземље, а спрат и подрум само на угаоном делу. Након приступног
степеништа, ступа се у централни хол из којег се улази у наменски пројектовану салу
за библиотеку или учионицу музике. Из хола се кроз мали предпростор улази у породични
део зграде и степениште за спрат са гостинском собом. Зграда је подигнута од опеке
и камена уз примену армираног бетона за међуспратну конструкцију изнад подрума.
Омалтерисана је, са каменом соклом. Данас је у њој смештена дечја библиотека са
седам легата од којих су три сликарске збирке и четири збирке књига, завештане од
разних легатара. Овај споменик културе има осим архитектонских вредности и историјски
значај, како за развој задужбинарства у Србији, тако и за унапређење културне и
просветне делатности. 



Тачка 3.

Заштићена околина споменика културе обухвата следеће катастарске
парцеле: бр. 900/1, 905/1 и 906/1 КО Крагујевац, у државној својини, као и улични
профил до средине Улице Милована Глишића наспрам поменутих парцела.



Тачка 4.

Утврђују се следеће мере заштите споменика културе:

1) очување аутентичног изгледа споменика културе, ентеријера,
првобитне организације унутрашњег простора, хоризонталног и вертикалног габарита,
облика и нагиба крова, материјала и стилских карактеристика;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) очување функције и намене објекта која је дефинисана
тестаментом оставиоца и коришћење споменика културе искључиво за намене просветног
и образовног карактера.



Тачка 5.

Утврђују се следеће мере заштите заштићене околине споменика
културе:

1) забрана градње и постављања трајних или привремених објеката
који својом наменом, волуменом габарита по висини и облику могу угрозити или деградирати
споменик културе и његову заштићену околину;

2) забрана градње објеката који нису у функцији споменика
културе;

3) забрана постављања покретних тезги, киоска и других привремених
објеката унутар заштићене околине;

4) урбанистичко и комунално уређење, хортикултурно опремање
и одржавање простора заштићене околине у функцији споменика културе.



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-4

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



