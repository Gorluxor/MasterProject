


	
	Zakon


	
			На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 - УС, 72/12, 7/14 – УС, 44/14 и 30/18 – др. закон) и Националног акционог плана за примену Резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2018–2022) („Службени гласник РС”, број 9/18), 
			Влада доноси
			ОДЛУКУ
			о образовању Радне групе за праћење спровођења Националног акционог плана за примену Резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2018–2022)
			"Службени гласник РС", број 53 од 11. јула 2018.
			1. Образује се Радна група за праћење спровођења Националног акционог плана за примену Резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2018–2022), (у даљем тексту: „Радна група 1540”).
			1. Задатак Радне групе 1540 је:
			– да у року од тридесет дана од дана доношења ове одлуке одржи први састанак ради њеног конституисања; 
			– да прати спровођење Националног акционог плана за примену Резолуције 1540 Савета безбедности Уједињених нација о спречавању ширења оружја за масовно уништавање и средстава за њихово преношење (2018–2022) (у даљем тексту: НАП 1540), као и испуњавање задатака надлежних државних органа у вези са његовим спровођењем и даје предлоге у циљу правовременог извршавања обавеза;
			– да, уколико се за то укаже потреба, предлаже нове мере које треба да се усвоје у циљу свеобухватне и квалитетне примене НАП 1540;
			– да предлаже мере које треба додатно предузети ради унапређења законодавног оквира, процедуре и механизама физичко-техничке заштите у циљу унапређења стандарда из области које обухвата Резолуција 1540 Савета безбедности Уједињених нација;
			– да даје предлоге, мишљења и стручна образложења за унапређење примене НАП 1540 како на националном (координација активности на унутрашњем плану), тако и на међународном плану (у односима са међународним организацијама, на регионалном и билатералном плану);
			– да укаже на потребу обезбеђења додатних средстава, када то посебне околности захтевају, а која се могу добити од међународних организација и других потенцијалних донатора;
			– да правовремено дистрибуира информације везане за спровођење НАП 1540;
			– да разматра међусобну сарадњу надлежних државних органа при изради информација и извештаја у складу са међународним обавезама Републике Србије у вези са обавезама из Резолуције 1540 Савета безбедности Уједињених нација;
			– да иницира усаглашавање законодавних и нормативних питања са међународним прописима и стандардима који су од значаја за Републику Србију;
			– да иницира стварање јединствене националне базе података у вези са применом НАП 1540.
			2. Радна група 1540 доноси Пословник о раду.
			3. У Радну групу 1540 именују се:
			1) за председника:
			– Драган Милојевић, први саветник у Министарству спољних послова;
			2) за чланове:
			– Богдан Игић, државни секретар у Министарству пољопривреде, шумарства и водопривреде;
			– Милан Варадиновић, први саветник у Министарству спољних послова;
			– Марко Миливојевић, Дирекција полиције, Управа криминалистичке полиције – НКТЦ и Милан Васовић, Сектор за ванредне ситуације, Управа за превентивну заштиту, Одељење за контролу промета и превоза опасних материја у Министарству унутрашњих послова;
			– Јасмина Роскић, начелник Одељења у Министарству трговине, туризма и телекомуникација;
			– Милан Милутиновић, војни службеник у Министарству одбране;
			– Драган Сатарић, дипломирани инжењер електротехнике, Министарство просвете, науке и технолошког развоја;
			– Катарина Николић, саветник у Министарству правде;
			– др Снежана Пантић Аксентијевић, руководилац групе за јавно здравље, Сектор за јавно здравље и програмску здравствену заштиту у Министарству здравља;
			– Славиша Симић, начелник Одељења за заштиту од јонизујућег зрачења и Сузана Андрејевић Стефановић, шеф Одсека за управљање хемикалијама у Министарству заштите животне средине;
			– Драган Марчетић, самостални царински саветник у Сектору за тарифске послове, Група за аналитичко праћење инструмената царинске и спољнотрговинске заштите у Министарству финансија – Управа царина;
			– Драган Маринковић, в.д. помоћника директора у Министарству финансија – Управа за спречавање прања новца;
			– Ивана Аврамовић, Агенција за заштиту од јонизујућег зрачења и нуклеарну сигурност Србије;
			– Далибор Арбутина, в.д. директора Јавног предузећа „Нуклеарни објекти Србије”;
			– Ведран Радовић, саветник за међународну сарадњу у Директорату цивилног ваздухопловства;
			– Оливера Николић, саветник за билатералну финансијску сарадњу са иностранством у Сектору за финансијску сарадњу и Драгана Јовановић, виши супервизор за посредну контролу банака у Сектору за контролу пословања банака у Народној банци Србије;
			– др Саша Лазовић и др Марија Митровић Данкулов, Институт за физику;
			– Сања Дашић, виши саветник, шеф Одсека за подршку рада Савета за националну безбедност и Бироа за координацију рада служби безбедности и аналитичке послове и Дејан Николић, саветник у Канцеларији Савета за националну безбедност и заштиту тајних података;
			– Владимир Радошевић, Безбедносно-информативна агенција.
			4. На позив Радне групе 1540, у раду појединих састанака могу учествовати представници других државних органа, међународних организација и удружења, у циљу пружања стручног мишљења или одговарајућих информација. Радна група 1540 може предлагати формирање стручних тимова ради пружања стручне помоћи при спровођењу конкретних активности.
			5. Радна група 1540 образује се на рок од пет година.
			6. Стручне и административно-техничке послове за Радну групу 1540 обавља Министарство спољних послова.
			7. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 02-6230/2018
			У Београду, 6. јула 2018. године
			Влада
			Председник,
			Ана Брнабић, с.р.
	

