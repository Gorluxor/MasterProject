





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ СТАРОГ КУПАТИЛА
СА БАЗЕНИМА 3 И 4 У НИШКОЈ БАЊИ 

ЗА СПОМЕНИК КУЛТУРЕ

„Службени гласник
РС”, број 46 од
27. јула 2001.





Тачка 1. 

Старо купатило са базенима 3 и 4 у Нишкој Бањи утврђује
се за споменик културе.



Тачка 2.

Старо купатило са базенима 3 и 4 у Нишкој Бањи (у даљем
тексту: споменик културе), налази се на територији града Ниша, у Нишкој Бањи, на
Тргу Републике б.б., у друштвеној својини, на катастарској парцели број 1121 КО
Нишка Бања.

Споменик културе је најстарија профана грађевина на подручју
Нишке Бање. Налази се у централном простору Бање, у парку, на благом узвишењу изнад
Новог купатила а у подножју Бањског брда. Зграда је обновљена 1934. године на остацима
турског мушког и женског купатила, подигнутог над римском каптажом главног врела.
Приземна је грађевина, издужене правоугаоне основе, чији габарит каскадно прати
конфигурацију терена са благим падом према хотелу Озрен. Централно место имају осмоугаони
базен број 3 и правоугаони базен број 4, поред којих су смештене гардеробе, ординације,
пратеће просторије и санитарни блок, док је сала инхалаторијума смештена у североисточном
делу зграде. Компонована је у еклектичком духу. Посебно се истиче разуђеност кровних
равни са централном осмостраном куполом коју бочно фланкирају два пространа четвороводна
крова. Северозападни улазни портал, изведен у пуној храстовини, издваја се уметничко-занатским
квалитетима.

Због архитектонских карактеристика, историјских вредности
и балнеолошких својстава овај споменик културе од посебног је културног и историјског
значаја. 



Тачка 3.

Заштићена околина споменика културе обухвата следеће катастарске
парцеле: бр. 1120/1, 1121 КО Нишка Бања, у државној својини и делове катастарских
парцела бр. 1120/4, 1120/7 и 1193/7 КО Нишка Бања, у државној својини, на североистоку
од сучељавања парцела бр. 1120/1 и 1193/7, јужном ивицом трим стазе поред парцеле
број 1120/4, затим управно на север до сучељавања са парцелом број 1120/2, дуж северне
ивице парцеле број 1120/4 до источне ивице Новог купатила на парцели број
1120/3, дуж источне ивице Новог купатила и јужне стране помоћних објеката на парцели
број 1123/1 до почетне тачке.



Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и ентеријера,
хоризонталног и вертикалног габарита, облика и нагиба крова, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана доградње, надградње и преградње споменика културе;

4) забрана градње објеката који својом архитектуром, габаритом
и висином угрожавају споменик културе;

5) забрана градње објеката који нису у функцији споменика
културе;

6) забрана радова који могу угрозити статичку безбедност
споменика културе;

7) изградња инфраструктуре дозвољена је само уз очување
подземних токова термалних вода и претходно обезбеђење заштитних археолошких ископавања
и адекватне презентације налаза;

8) уређење дворишта уз очување специфичних амбијенталних
карактеристика;

9) забрана складиштења материјала и стварање депонија.



Тачка 5.

Утврђују се следеће мере заштите заштићене околине споменика
културе:

1) забрана градње и постављање привремени или трајних објеката
који својом наменом, архитектуром, волуменом габарита, висином и обликом могу угрозити
или деградирати споменик културе и његову заштићену околину;

2) забрана постављања покретних тезги, киоска и других привремених
објеката унутар заштићене околине;

3) урбанистичко, комунално и хортикултурно опремање, уређење
и редовно одржавање простора заштићене околине, уз вођење рачуна о подземним токовима
термалних вода и очување специфичних амбијенталних карактеристика;

4) очување, обнова и одржавање Топле чесме испред купатила;

5) изградња инфраструктуре дозвољена је само уз очување
подземних токова термалних вода, очување специфичних амбијенталних карактеристика
и претходно обезбеђење заштитних археолошких ископавања и адекватне презентације
налаза;

6) извођење грађевинских радова и промена облика терена
дозвољена је само уз очување подземних токова термалних вода, и претходно обезбеђење
заштитних археолошких ископавања и адекватне презентације налаза; 

7) забрана складиштења материјала и стварање депонија;

8) забрана просипања, одлагања и привременог или трајног
депоновања отпадних и штетних материја – хемијски агресивних, експлозивних, отровних,
радиоактивних. 



Тачка 6.

Ову одлуку објавити у
„Службеном гласнику Републике Србије”.







05
број 633-6872/2001-17

У
Београду, 17. јула 2001. године

Влада
Републике Србије

Потпредседник,

проф.
др Жарко Кораћ, с.р.



