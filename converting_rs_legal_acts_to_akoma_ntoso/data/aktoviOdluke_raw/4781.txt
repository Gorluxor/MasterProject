





На
основу члана 47. став 1. Закона о културним добрима („Службени гласник РС",
број 71/94),

Влада
Републике Србије доноси

ОДЛУКУ

О УТВРЂИВАЊУ КОНАКА БРЕНЕ МИХАЈЛОВИЋ У МАЛОМ
БОРКУ 

ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.





1. Конак Брене Михајловић
у Малом Борку утврђује се за споменик културе.

2. Конак Брене Михајловић
у Малом Борку (у даљем тексту: споменик културе) налази се на територији општине
Лајковац, у Малом Борку, у приватној својини, на катастарској парцели број 862,
КО Мали Борак. Споменик културе је репрезентативна, спратна зграда посебне намене,
грађена опеком пре 1887. године. У њој је угледни и имућни домаћин примао и окупљао
госте око трпезе приликом славе и осталих пригода, али и пријатеље и путнике намернике
на конак. Правоугаоне је основе и осно симетричан и у приземљу и на спрату. У приземном
делу су две одвојене функционалне целине, остава са степеништем и трпезарија, а
на спрату је стамбени простор који чине четири собе. Међуспратна и таванска конструкција
су дрвене. Под у приземљу је првобитно био од опеке, данас је бетонски, а на спрату
дашчани. Прозори су двокрилни, двоструки, завршени сегментним луком. Између крила,
скоро на свим прозорима, уграђене су металне решетке. Врата су веома квалитетне
и лепе столарске израде. Фасада, урађена од кречног малтера, подељена је на поља
венцима и пиластрима. Кров је четвороводан, невеликог нагиба, без стрехе, са лежећим
олуцима и бибер црепом као покривачем.

Као спратна зграда која
формом и градњом подсећа на градску кућу, а просторном шемом представља развијену
сеоску кућу, конак Брене Михајловић указује на правац развоја стамбене сеоске архитектуре
ка градским узорима изражен у Тамнави крајем 19. века.

3. Заштићена околина
споменика културе обухвата катастарску парцелу број 862, КО Мали Борак, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика;

2) ажурно праћење стања
и одржавање конструктивно статичког система и кровног покривача споменика културе;

3) забрана радова који
могу угрозити статичку безбедност споменика културе.

5. Утврђују се следеће
мере заштите заштићене околине споменика културе:

1) забрана земљаних радова
који могу угрозити статичку безбедност објекта;

2) очување постојећег
изгледа и намене окућнице;

3) забрана просипања,
одлагања и привременог или трајног депоновања отпадних и штетних материја – хемијски
агресивних, експлозивних, отровних и радиоактивних.

6. Ову одлуку објавити
у „Службеном гласнику Републике Србије".







05
број 633-15055/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



