



	
	
Редакцијски пречишћен текст
	
	

На основу члана 71. став 3. Закона о одбрани (“Службени лист СРЈ”, бр. 43/94), 
	
	Савезна влада доноси


ОДЛУКУ
	
	о одређивању војних и других објеката и рејона који су забрањени за 
	осматрање, снимање и приступ и о мерама за њихову заштиту
„Службени лист СРЈ”, бр. 11 од 8. марта 1996, 42 од 14. октобра 2005.


1. Овом одлуком: одређују се војни објекти и објекти од посебног значаја за одбрану земље и рејони тих објеката, који су забрањени за осматрање, снимање и приступ; прописују се мере за њихову заштиту као и начин обележавања забране осматрања, снимања и приступа тим објектима и рејонима.

2. Војни објекти, у смислу ове одлуке, јесу објекти или делови објеката у којима су смештени: уређена командна места, центри везе, радио–релејна чворишта, ракетни положаји, важније луке (базе), о радарски и електронски центри у систему командовања, осматрања, обавештавања и јављања, запоседнути фортификацијски објекти, војни и мешовити аеродроми, вопитни полигони; лабораторије за израду и испитивање нових средстава ратне опреме и наоружање, важнија склоништа наоружања, муниције, убојних средстава, горива и војне опреме, просторије у којима се чувају планови употребе Војске Србије и Црне Горе* и планови мобилизације*, криптоуређаји и шифре.
Поједине објекте или делове објеката, у оквиру врста утврђених ставом 1. ове тачке, одређује савезни министар за одбрану и о томе обавештава Генералштаб Војске Србије и Црне Горе*.

*Службени лист СЦГ, број 42/2005

3. Објекти од посебног значаја за одбрану земље, у смислу ове одлуке су: објекти или делови објеката у којима су смештени велики технички системи, предузећа и друга правна лица од посебног интереса за одбрану земље; објекти у којима се производе, складиште или чувају предмети или врше услуге од посебног значаја за одбрану земље; инвестициони објекти значајни за одбрану земље.
Поједине објекте или делове објеката, у оквиру врста утврђених ставом 1. ове тачке, одређује министар одбране и о томе обавештава одговарајући државни орган, предузеће и друго правно лице које је власник или корисник објекта, као и службе безбедности и органе који учествују у њиховој заштити.*

*Службени лист СЦГ, број 42/2005

4. Рејони објеката из тач. 2. и 3. ове одлуке су подручја у непосредној близини тих објеката.
Рејоне појединих војних објеката одређује старешина надлежне команде Војске Србије и Црне Горе* (у даљем текту: надлежна војна команда), а рејоне појединих објеката од посебног значаја за одбрану земље – овлашћено лице државног органа, предузећа и другог правног лица (у даљем тексту: надлежни орган) које користе објекат и о томе обавештавају Министарство одбране*.

*Службени лист СЦГ, број 42/2005

5. Мере заштите објеката и рејона објеката су које се предузимају као мере физичког обезбеђења, мере техничке заштите, опште мере безбедности и мере контраобавештајне службе су:*
1) примена најпогоднијег начина физичког обезбеђења објеката, дела објеката и рејона објеката (стражари, чувари, патроле, осматрачи, заседе, коришћење паса чувара, групе за интервенцију, дежурни и контролни органи, погодна лица која су настањена у близини објекта) и других мера за спољно обезбеђење објекта;
2) примена електронских и других уређаја за осматрање, контролу и заштиту објеката и рејона објекта;
3) постављање ограде и других сличних препрека ради онемогућавања приступа објекту и рејону објекта;
4) изградња прилазних путева објекту и постављање одговарајућих рампи;
5) постављање знака забране осматрања, снимања и приступа и саобраћајних знакова забране;
6) маскирање објекта од осматрања са земље и из ваздуха, посебно кад је у питању објекат чија се локација чува у тајности и примена мера легендирања и дезинформисања;
7) забрана уношења у објекат, односно део објекта и рејон објекта средстава за снимање (фото–апарати, фото–кино, ТВ и видео камере, камкордери и мобилни телефони*), експлозива и слично, без одобрења старешине надлежне војне команде, односно овлашћеног лица надлежног органа;
8) избор лица за рад у објекту и за његово обезбеђење;
9) регулисање приступа објекту, делу објекта и рејону обје-ката, функционисање пријавница, издавање пропусница, евиденција посета и предузимање других мера ради обезбеђења прописаног режима кретања у објекту и рејону објекта;
10) контрола лица и возила при уласку и изласку из објекта, односно која се нађу у рејону објекта;
11) стална безбедносна обука * и информисање лица запослених у објекту или задужених за његово обезбеђење;
12) заштита техничке и друге документације која се односи на објекат у складу са прописима о заштити тајности;
13) контрола спровођења прописаних и наређених мера заштите, реда и режима у објекту, делу објекта и рејону објекта;*
14)* друге мере служби безбедности и других органа надлежних за заштиту објеката и рејона објеката, у складу са овом одлуком.*

*Службени лист СЦГ, број 42/2005

6. Мере заштите објеката и рејона објеката предузимају се у складу са:
1) проценом безбедносне ситуације ширег рејона и микролокације објеката, испољеног интересовања непозваних лица, евентуално откривених података о објекту, утицаја промена радне снаге, транзита странаца и других чинилаца који могу имати утицаја на заштиту објеката;
2) утврђивањем значаја објеката са становишта одбране и безбедности земље, ради одређивања одговарајућих мера заштите;
3) одређивањем врсте тајне, степена тајности и тајних (шифрованих) назива под којима се води техничка документација објеката и који се обавезно примењују у преписци и у току извођења радова на објекту.

7. Мере заштите објеката и рејона из тачке 1. ове одлуке предузимају се непрекидно и организују се у свим фазама програмирања, пројектовања, изградње и коришћења тих објеката.

8. Надлежна војна команда, односно надлежни орган одређује које се мере заштите из тачке 5. ове одлуке предузимају за одговарајуће објекте које користе.
Приватне посете на радном месту лицима запосленим у објектима или деловима објеката нису дозвољене. Старешина надлежне војне команде или овлашћено лице надлежног органа одређује посебну просторију за приватне посете, која се, по правилу, налази ван круга објекта, или на самом улазу у њега.

9. Приступ објектима, односно деловима објеката из тач. 2. и 3. ове одлуке и улаз у те објекте дозвољени су, по правилу, само лицима стално запосленим у њима, а осталим лицима – само по службеном послу на основу дозволе коју издаје старешина надлежне војне команде или овлашћено лице надлежног органа.

10. Посете странаца и боравак и рад страних стручњака у објектима, деловима објекта и рејонима из тачке 1. ове одлуке, одобрава Министарство одбране*.

*Службени лист СЦГ, број 42/2005

11. Забрана осматрања и снимања објеката и рејона и приступа објектима и рејонима из тачке 1. ове одлуке обележава се металном таблом квадратног облика, величине 90 x 90 cm, беле боје, оивиченом линијом црвене боје ширине 10 cm, на којој је црном бојом, штампаним флуоресцентним словима, исписан текст: „Забрањено осматрање, снимање и приступ” (у даљем тексту: знак забране). Изузетно, знак забране за делове објеката из тач. 2. и 3. ове одлуке који се поставља унутар објекта, израђује се на одговарајућем пластифицираном материјалу.
Знак забране дат је у прилогу ове одлуке исписан на српском и енглеском језику* и чини њен саставни део.
Знак забране поставља се тако да се може лако уочити у свим условима.
На знак забране и на стуб на коме је знак постављен не сме се стављати друга ознака.

*Службени лист СЦГ, број 42/2005

12. Знак забране постављају и одржавају* надлежне војне команде и на-длежни органи који користе објекте и делове објеката из тачке 1. ове одлуке на местима које сами одреде.

*Службени лист СЦГ, број 42/2005

13. Знаци забране се не постављају код објеката, делова објеката и рејона чија се локација чува у тајности.

14. На делу јавног или другог пута у близини објеката и рејона из тачке 1. ове одлуке, на захтев старешине надлежне војне команде, односно овлашћеног лица надлежног органа, организација надлежна за одржавање путева поставља знаке забране заустављања, паркирања и кретања возила и друге одговарајуће саобраћајне знаке.

15. Ступањем на снагу ове одлуке престаје да важи Наредба о знаку забране приступа, осматрања и снимања војних објеката („Службени лист СФРЈ”, бр. 19/70).

16. Ова одлука ступа на снагу осмог дана од дана објављивања у „Службеном листу СРЈ”.


Савезна влада
Е. п. бр. 72
7. марта 1996. године
Београд
Председник,
др 
Радоје Контић, с. р.




