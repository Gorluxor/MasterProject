


	
	Zakon


	
				На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14)
				Влада доноси
				ОДЛУКУ
				о образовању Савета за борбу против трговине људима
				"Службени гласник РС", број 92 од 13. октобра 
				2017.
				1. Образује се Савет за борбу против трговине људима (у даљем тексту: Савет).
				2. Савет се као стручно саветодавно тело Владе, образује ради координације националних и међународних активности за борбу против трговине људима, разматрања извештаја релевантних тела међународне заједнице о трговини људима, заузимања ставова и предлагања мера за спровођење препорука од стране међународних тела у борби против трговине људима, праћења и оцењивања напретка у спровођењу Стратегије превенције и сузбијања трговине људима, посебно женама и децом и заштите жртава 2017–2022. и Акционог плана за спровођење Стратегије („Службени гласник РС”, број 77/17), усклађивања поступања надлежних државних органа и других организација и институција која су од значаја за борбу против трговине људима и предлагања мера за решавање уочених проблема и ангажовања потребних ресурса.
				3. Савет чине председник и чланови Савета.
				4. У Савет се именују:
				1) за председника 
				др Небојша Стефановић, потпредседник Владе и министар унутрашњих послова;
				2) за чланове:
				– др Душан Вујовић, министар финансија, 
				– Младен Шарчевић, министар просвете, науке и технолошког развоја, 
				– Зоран Ђорђевић, министар за рад, запошљавање, борачка и социјална питања, 
				– др Златибор Лончар, министар здравља, 
				– Нела Кубуровић, министар правде. 
				5. Председник руководи радом Савета и сазива и води седнице Савета. 
				6. Савет се састаје по потреби, а најмање два пута годишње.
				7. Седницама Савета присуствује Национални координатор за борбу против трговине људима.
				8. У рад Савета се, по потреби, укључују: представници научних и других стручних институција и удружења чија је делатност повезана са превенцијом и сузбијањем трговине људима и заштитом жртава, који по позиву могу присуствовати седницама Савета.
				9. Савет може тражити податке, анализе, обавештења и извештаје од надлежних државних органа и установа, у вези са питањима због којих је образован.
				10. Савет у свом раду може остваривати стручну сарадњу у виду међународних пројеката.
				11. Савет о свом раду подноси извештај Влади најмање једном годишње и уколико сматра потребним предлаже Влади измене Стратегије превенције и сузбијања трговине људима, посебно женама и децом и заштите жртава 2017–2022. и Акционог плана за спровођење Стратегије, у циљу унапређења њене ефикасности и одрживости.
				12. Председник и чланови Савета немају право на накнаду за рад у Савету. 
				13. Стручне и административно-техничке послове за Савет обавља Министарство унутрашњих послова.
				14. Даном ступања на снагу ове одлуке, престаје да важи Одлука o образовању Савета за борбу против трговине људима („Службени гласник РС”, број 113/04) и Решење о именовању председника и чланова Савета за борбу против трговине људима („Службени гласник РС”, број 90/15).
				15. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 02-9933/2017
				У Београду, 12. октобра 2017. године 
				Влада
				Председник, 
				Ана Брнабић, с.р.
	

