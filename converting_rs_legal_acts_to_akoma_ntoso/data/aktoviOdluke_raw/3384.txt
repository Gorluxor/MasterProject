


	
	Zakon

	


	
			На основу члана 3. став 6. Закона о међубанкарским накнадама и посебним правилима пословања код платних трансакција на основу платних картица („Службени гласник РС”, број 44/18) и члана 18. став 1. тачка 3) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15, 40/15 – одлука УС и 44/18), 
			Гувернер Народне банке Србије доноси
			ОДЛУКУ
			о садржини, роковима и начину достављања података о међубанкарским накнадама
			"Службени гласник РС", број 69 од 14. септембра 
			2018.
			1. Овом одлуком ближе се прописују садржина, рокови и начин достављања података које су пружаоци платних услуга дужни да достављају Народној банци Србије ради праћења примене ограничења међубанкарских накнада у складу са Законом о међубанкарским накнадама и посебним правилима пословања код платних трансакција на основу платних картица.
			Под пружаоцем платних услуга, у смислу ове одлуке, сматрају се следећи издаваоци:
			1) банка;
			2) институција електронског новца;
			3) платна институција; 
			4) јавни поштански оператор.
			2. Пружаоци платних услуга дужни су да Народној банци Србије достављају податке из тачке 1. ове одлуке на обрасцу Међубанкарске накнаде, који је као Прилог 1 одштампан уз ову одлуку и њен је саставни део. 
			Податке из става 1. ове тачке пружаоци платних услуга достављају у складу са упутствoм Народне банке Србије којим се уређује електронско достављање ових података и које се објављује на интернет презентацији Народне банке Србије.
			Пружаоци платних услуга дужни су да податке из става 1. ове тачке прикажу тачно и потпуно.
			3. Пружаоци платних услуга дужни су да податке из тачке 2. став 1. ове одлуке достављају тромесечно, и то:
			– податке за прво тромесечје, са стањем на дан 31. марта текуће године – најкасније 20. априла текуће године;
			– податке за друго тромесечје, са стањем на дан 30. јуна текуће године – најкасније 20. јула текуће године;
			– податке за треће тромесечје, са стањем на дан 30. септембра текуће године – најкасније 20. октобра текуће године;
			– податке за четврто тромесечје, са стањем на дан 31. децембра текуће године – најкасније 5. марта наредне године.
			4. Рок из тачке 3. ове одлуке Народна банка Србије може продужити ако за тиме постоји оправдана потреба ‒ о чему благовремено обавештава пружаоце платних услуга. 
			5. Пружаоци платних услуга дужни су да податке из тачке 2. став 1. ове одлуке достављају почев од података за прво тромесечје 2019. године.
			6. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 17. децембра 2018. године.
			О број 8
			У Београду, 13. септембра 2018. године
			Гувернер
			Народне банке Србије,
			др Јоргованка Табаковић, с.р.
			
	

