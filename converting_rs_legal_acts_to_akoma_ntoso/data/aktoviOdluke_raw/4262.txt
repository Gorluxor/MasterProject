



На основу члана 27. став
1. и члана 35. став 2. Закона о планирању и уређењу простора и насеља („Службени
гласник РС”, бр. 44/95, 23/96, 16/97 и 46/98), и члана 43. Закона о водама („Службени
гласник РС”, бр. 46/91, 53/93, 67/93, 48/94 и 54/96),

Влада Републике Србије,
доноси

ОДЛУКУ

О ИЗРАДИ ПРОСТОРНОГ
ПЛАНА ПОДРУЧЈА ПОСЕБНЕ НАМЕНЕ СЛИВА АКУМУЛАЦИЈЕ БОВАН

„Службени гласник
РС”, број 41 од 18. априла 2003.



1. Приступа се изради Просторног плана подручја посебне
намене слива акумулације Бован (у даљем тексту: Просторни план).

2. Циљ доношења Просторног плана је утврђивање
концепције, планских решења, режима и услова коришћења, организације, уређења и
заштите простора којима се обезбеђује заштита слива акумулације Бован;
рационално коришћење и очување природних ресурса; заштита и унапређење животне
средине, природних и непокретних културних добара; валоризација комплементарних
погодности подручја за развој и просторни, саобраћајни, привредни и други
облици интеграције подручја са окружењем.

3. Подручје Просторног плана обухвата делове територија
4 општине, и то: општина Сокобања – целе катастарске општине Јошаница,
Рујевица, Врбовац, Трубаревац, Поружница, Ресник, Жучковац, Вриџа, Трговиште,
Мужинац, Шарбановац, Бели поток, Сокобања, Николинац, Блендија, Богданац, Дуго
поље, Богдинац, Сесалац, Милушинац, Читлук и Церовица; општина Алексинац – целе
катастарске општине: Мозгово и Бован; општина Књажевац – целе катастарске
општине Влашко поље, Бањски Орешац и Скробница; општина Бољевац – цела
катастарска општина Рујиште.

Подручје Просторног плана приказано је на графичком
приказу, који је одштампан уз ову одлуку и чини њен саставни део.

4. Концепција Просторног плана биће заснована на
студијској, планској и техничкој документацији, резултатима досадашњих
истраживања, постојећој урбанистичкој и развојној документацији и процени
утицаја акумулације Бован на животну средину.

5. Носилац израде Просторног плана је Министарство
урбанизма и грађевина – Завод за просторно планирање и урбанизам.

6. Министарства, посебне организације, јавна предузећа
и установе надлежне за послове пољопривреде и водопривреде, саобраћаја и
телекомуникација, заштите непокретних културних добара, трговине, туризма и
услуга, заштите природних богатстава и животне средине, доставиће у року од
тридесет дана од дана ступања на снагу ове одлуке све расположиве податке,
услове и документацију из делокруга свог рада носиоцу израде Просторног плана.

7. Рок за израду и доношење Просторног плана је 18
месеци од дана ступања на снагу ове одлуке.

8. Средства за израду Просторног плана обезбедиће
Министарство урбанизма и грађевина, Министарство трговине, туризма и услуга,
Министарство пољопривреде и водопривреде, Министарство за заштиту природних
богатстава и животне средине, СО Сокобања, СО Алексинац и СО Ражањ.

9. Нацрт просторног плана биће изложен на јавни увид у
трајању од 30 дана у зградама скупштина општина Сокобања, Алексинац, Књажевац и
Бољевац.

Истовремено са јавним увидом спровешће се стручна
расправа о Нацрту просторног плана са научним институцијама, установама и
јавним предузећима и другим заинтересованим предузећима, друштвима и
асоцијацијама са територије општина.

10. Ова одлука ступа на снагу осмог дана од дана
објављивања у „Службеном гласнику Републике Србије”.



05 број
350-1885/2003-1
У Београду, 10. априла 2003. године
Влада Републике Србије
Потпредседник,
др Небојша Човић, с.р.







