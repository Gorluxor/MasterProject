



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
РИМОКАТОЛИЧКЕ ЦРКВЕ СВ. ТЕРЕЗИЈЕ АВИЛСКЕ У КОВИНУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Римокатоличка црква Св. Терезије Авилске у Ковину, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Римокатоличка црква Св. Терезије Авилске у Ковину, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Ковин, у Ковину, на
Тргу Ослобођења, у приватној својини – власник Римокатоличка црква, на
катастарској парцели број 3126/1 КО Ковин.

Споменик културе је сазидан 1830. године, на месту
цркве подигнуте 1772. године, а срушене 1827. године, о чему сведочи бронзана
плоча смештена у унутрашњост храма, на јужном зиду. То је једнобродна
грађевина, основе уписаног крста са петостраном апсидом, уз чију је северну
страну смештена сакристија са припратом, одакле се степеништем иде у хорски
простор. Окренута је у правцу исток-запад. Над источним делом издиже се високи
звоник са сатом и две камене вазе на обе стране прочеља. Фасаде су оживљене
плитким пиластрима, вишеструко профилисаним кровним венцем и полукружним
прозорским отворима. Кровна конструкција је дрвена, покривена бибер црепом.

Споменик културе је смештен у самом центру града, у
главном градском парку, опасаном оградом од кованог гвожђа која је постављена
на ниском зиду од цигле, тако да има све квалитете амбијенталне целине. Својом
складном архитектонском концепцијом он представља значајан пример католичког
храма 19. века.

Тачка 3.

Заштићена околина споменика културе обухвата
катастарске парцеле бр. 3126/1 и 3126/2 КО Ковин, у приватној својини – власник
Римокатоличка црква и број 3124 КО Ковин, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба кровова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација споменика културе;

3) забрана радова који могу угрозити статичку
безбедност споменика културе;

4) паљење свећа дозвољено је само на месту које одреди
надлежни завод за заштиту споменика културе;

5) инсталирање громобранских уређаја и уређаја за
заштиту од пожара;

6) реновирање свих електро инсталација и постављање
адекватне унутрашње и спољашње расвете;

7) вођење електро и ТТ водова подземно;

8) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

9) забрана постављања прикључних кутија и разводних
ормана на фасадама цркве;

10) осигурање портала савременим бравама које имају
виши степен сигурности од провала;

11) забрана уградње видљивих грејних тела.

Тачка 5.

Утврђују се следеће мере заштите заштићене околине
споменика културе:

1) реконструисање и обнова дотрајалих и оштећених
делова ограде према сачуваним, оригиналним елементима;

2) урбанистичко, комунално и хортикултурално опремање,
уређење, одржавање и коришћење порте као јавног простора превасходно намењеног
верницима;

3) забрана изградње објеката привременог или трајног
карактера;

4) забрана постављања ваздушних електро и ТТ водова;

5) дозвољава се подземно вођење инфраструктуре само уз
претходно обезбеђење заштитних археолошких ископавања и адекватне презентације
налаза;

6) забрана извођења радова којима се врши промена
облика терена као и промена постојеће намене терена;

7) забрана сече постојећег дрвећа.

Тачка 6.

Списак покретних добара од посебног културног и
историјског значаја која се налазе у Римокатоличкој цркви Св. Терезије Авилске
у Ковину чини саставни део ове одлуке и чува се у Римокатоличкој цркви Св.
Терезије Авилске у Ковину.

Тачка 7.

Ову одлуку објавити у „Службеном гласнику Републике
Србије”.





05 број 633-4707/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



