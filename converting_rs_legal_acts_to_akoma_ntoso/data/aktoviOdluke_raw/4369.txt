


	
	Zakon


	
			На основу члана 8. став 1. тачка 1), члана 23. став 1. и члана 59. став 2. Закона о електронским комуникацијама („Службени гласник РС”, бр. 44/10, 60/13 – УС и 62/14 ), члана 12. став 1. тачка 1) и члана 16. тачка 4) Статута Регулаторне агенције за електронске комуникације и поштанске услуге („Службени гласник РС”, бр. 125/14 и 30/16), а у складу са Препоруком Комисије од 9. октобра 2014. године о релевантним тржиштима производа и услуга у области електронских комуникација подложним претходној (ex ante) регулацији у складу са Директивом 2002/21/ЕЗ Европског парламента и Савета о заједничком регулаторном оквиру за електронске комуникационе мреже и услуге (2014/710/EУ),
			Управни одбор Регулаторне агенције за електронске комуникације и поштанске услуге, на седници одржаној 31. августа 2018. године, доноси
			ОДЛУКУ
			о одређивању релевантних тржишта подложних претходној регулацији
			"Службени гласник РС", број 78 од 19. октобра 
			2018.
			1. Овом одлуком одређују се релевантна тржишта подложна претходној регулацији у Републици Србији и њихова географска димензија.
			2. Тржишта подложна претходној регулацији у Републици Србији су следећа:
			1) Велепродајно тржиште терминације позива у јавној телефонској мрежи на фиксној локацији;
			2) Велепродајно тржиште терминације позива у мобилној мрежи;
			3) а) Велепродајно тржиште локалног приступа елементима мреже који се пружа на фиксној локацији,
			б) Велепродајно тржиште средишњег приступа који се пружа на фиксној локацији за производе за масовно тржиште.
			3. Географска димензија тржишта из тачке 2. ове одлуке је територија Републике Србије.
			4. Даном ступања на снагу ове одлуке престаје да важи Одлука о одређивању релевантних тржишта подложних претходној регулацији („Службени гласник РС”, бр. 59/11 и 106/16).
			5. Ова одлука ступа на снагу осмог дана од дана објављивања у „Службеном гласнику Републике Србије”.
			Број 1-03-3400-3/18-2
			У Београду, 31. августа 2018. године
			Председник Управног одбора,
			Драган Ковачевић, с.р.
	

