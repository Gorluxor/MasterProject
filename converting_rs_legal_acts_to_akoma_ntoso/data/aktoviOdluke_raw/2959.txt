





На
основу члана 12. став 2. тачка 13) Закона о одбрани („Службени гласник РС”, број
116/07) и члана 17. став 1. и члана 43. став 1. Закона о Влади („Службени гласник
РС”, бр. 55/05, 71/05 – исправка и 101/07), 

Влада
доноси 





ОДЛУКУ

о одређивању правних
лица од значаја за одбрану Републике Србије

„Службени гласник
РС“, број 52 од 15. маја 2008.





1.
Овом одлуком одређују се привредна друштва и друга правна лица од значаја за одбрану
Републике Србије (у даљем тексту: правна лица). 



2.
Правна лица у обављању својих делатности дужна су да врше и послове одбране земље
који се односе на планирање, организовање, припремање и оспособљавање за рад у условима
ратног и ванредног стања. 

Правна
лица су одговорна за обезбеђивање обима производње и вршење услуга у делатностима
за које су регистрована, на нивоу који је утврђен плановима одбране и одлукама надлежних
органа. 



3.
Министарство одбране остварује сарадњу са ресорним министарствима у обезбеђењу неопходних
услова за рад и функционисање правних лица ради стварања потребних предуслова за
употребу Војске Србије и других снага одбране. 



4.
Одређивању правних лица претходи утврђивање: укупног броја субјеката одбране, укупних
потреба Војске Србије и других снага одбране за обезбеђење производа и услуга и
могућности за задовољење тих потреба. 



5.
Министарство одбране, у сарадњи са државним органима, прикупља податке о укупном
броју и величини снага одбране на основу којих израђује шему ратне организације
система одбране. 



6.
Министарство одбране, у сарадњи са државним органима, прикупља податке о укупним
потребама снага одбране ради обезбеђења производа и вршења услуга. 



7.
Утврђивање могућности за задовољавање исказаних потреба и прописивање општих и посебних
критеријума за избор правних лица, реализује Министарство одбране у сарадњи с ресорним
министарствима и на основу тога припрема предлог за одређивање правних лица од значаја
за одбрану Републике Србије. 



8.
Правна лица којима се постављају задаци и обавезе вршења производње и услуга у случају
ратног или ванредног стања планирају: мере којима обезбеђују вршење те производње
и услуга, снабдевање сировинама, репроматеријалом, енергијом и другим потребама
у складу с Планом одбране Републике Србије, односно с посебним задацима и обавезама;
потребан број радника за вршење производње и услуга; заштиту радника и материјалних
и других добара, као и друге мере. 

Правна
лица чија је основна привредна или друштвена делатност у функцији унапређења оперативних
способности снага одбране, израђују развојне планове у складу с Дугорочним планом
развоја система одбране. 

Изводи
из развојних планова правних лица су саставни део Плана одбране Републике Србије.


Влада
одређује правна лица која израђују своје планове развоја одбране. 



9.
Влада обезбеђује подстицајна средства за функционисање одређених правних лица по
областима и делатностима и утврђује приоритете у погледу снабдевања сировинама,
репроматеријалом, резервним деловима, алатима, енергентима и радном снагом. 



10.
Министарство одбране, у сарадњи са ресорним министарством, поставља захтеве и утврђује
обавезе правном лицу сходно потребама приоритетних корисника. 



11.
Приоритетни корисник с правним лицем закључује уговор којим се регулишу међусобна
права и обавезе. 



12.
Правно лице је одговорно за вршење приоритетне производње и за снабдевање производима
или пружање услуга од значаја за одбрану земље, на нивоу који је утврђен плановима
одбране, одлукама надлежних државних органа и обавезама дефинисаним уговором. 

Правна
лица без сагласности надлежног органа државне управе не могу мењати намену производно-технолошке
целине која служи за производњу или вршење услуга од посебног значаја. 

У
случају промене власништва, нови власник је дужан да за потребе система одбране
обезбеди производњу и вршење услуга у складу са задацима из Плана одбране Републике
Србије. 



13.
Правно лице које не извршава обавезе утврђене Планом одбране Републике Србије и
уговором, Влада на предлог Министарства одбране брише са списка правних лица од
значаја за одбрану, а оно је дужно да Републици Србији надокнади уложена материјална
и финансијска средства, као и евентуално насталу финансијску и материјалну штету.




14.
Влада, на предлог Министарства одбране, доноси Решење о одређивању привредних друштава
и других правних лица који производе предмете и врше услуге од значаја за одбрану
Републике Србије. 



15.
Решење из тачке 14. ове одлуке донеће се у року од шест месеци од дана ступања на
снагу ове одлуке. 



16.
Ова одлука ступа на снагу осмог дана од дана објављивања у „Службеном гласнику Републике
Србије”. 



05 број 88-1891/2008

У Београду, 15. маја 2008. године

Влада

Потпредседник,

Божидар Ђелић, с.р.



