


	
	Zakon


	
				
					Редакцијски пречишћен текст
				
				
				
				На основу члана 26. став 3. Закона о рачуноводству („Службени гласник РС”, број 62/13) и члана 18. став 1. тачка 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
				Гувернер Народне банке Србије доноси
				
				ОДЛУКУ
				о садржају и форми образаца финансијских извештаја за друштва за управљање добровољним пензијским фондовима
				"Службени 
				гласник РС", број 87 од 22. августа 2014, 141
				од 24. децембра 2014.
				
				1. Овом одлуком се за друштва за управљање добровољним пензијским фондовима (у даљем тексту: друштво за управљање) уређују садржај и форма образаца финансијских извештаја, као и садржина позиција у обрасцима Биланс стања, Биланс успеха, Извештај о осталом резултату, Извештај о токовима готовине и Извештај о променама на капиталу, те садржина напомена уз финансијске извештаје. 
				Обрасци из става 1. ове тачке су, као прилози 1, 2, 3, 4 и 5, одштампани уз ову одлуку и њен су саставни део.
				Садржина појединих група рачуна и рачуна у обрасцима из става 1. ове тачке утврђена је одлуком којом се уређују Контни оквир и садржина рачуна у Контном оквиру за друштва за управљање добровољним пензијским фондовима.
				У обрасце из овог члана износи се уписују у хиљадама динара.
				2. Друштво за управљање код ког је настала статусна промена или над којим је отворен поступак стечаја, односно ликвидације – Агенцији за привредне регистре доставља годишњи финансијски извештај у ком се подаци приказују обједињено за цео извештајни период, у нето износу, након пребијања резултата пре и после те промене. На свим обрасцима тог финансијског извештаја ставља се назнака „СТАТУСНА ПРОМЕНА”, „СТЕЧАЈ” или „ЛИКВИДАЦИЈА”.
				3. У обрасцу Биланс стања, друштво за управљање уноси податке у колоне од 4 до 7, према садржини група рачуна и рачуна означених у колони 1 тог обрасца.
				4. У обрасцу Биланс успеха, друштво за управљање уноси податке у колоне од 4 до 6, према садржини група рачуна и рачуна означених у колони 1 тог обрасца.
				5. У обрасцу Извештај о осталом резултату, друштво за управљање уноси податке у колоне од 4 до 6, према садржини рачуна означених у колони 1 тог обрасца.
				Позиције обрасца из става 1. ове тачке чине ставке прихода и расхода (укључујући и рекласификације услед кориговања) које нису признате у Билансу успеха, како се захтева или дозвољава према МСФИ.
				Под ознаком АОП 2013 – Добитак по основу пореза који се односи на остали резултат периода, исказују се позитивни ефекти пореза обрачунатог применом прописане стопе пореза на добит на све компоненте осталог резултата периода исказане на позицијама АОП од 2003 до 2012, а под ознаком АОП 2014 – Губитак по основу пореза који се односи на остали резултат периода, исказују се – негативни ефекти обрачунатог пореза по том основу.
				6. У обрасцу Извештај о токовима готовине, друштво за управљање уноси податке у колоне 3 и 4.
				Под токовима готовине, у смислу ове одлуке, подразумевају се наплате и исплате у готовини и готовинским еквивалентима преко текућих рачуна и девизног рачуна, укључујући и компензације, асигнације и цесије спроведене преко тих рачуна, при чему се пренос између појединих рачуна готовине и готовинских еквивалената у истом друштву за управљање не сматра токовима готовине у смислу те одлуке.
				Износ прилива и одлива готовине може се утврдити на основу евиденције о приливима и одливима у благајни, на пословним рачунима и девизном рачуну или са одговарајућих рачуна у обрасцима Биланс стања и Биланс успеха и група рачуна и рачуна у књиговодству друштва за управљање.
				7. У обрасцу Извештај о променама на капиталу, друштво за управљање уноси податке у 
				колоне од 2 до 11*.
				*Службени гласник РС, број 
				141/2014
				
				8. Напомене уз финансијске извештаје нарочито садрже:
				1) опште податке о друштву за управљање;
				2) основ за састављање финансијских извештаја;
				3) опис значајних рачуноводствених политика;
				4) опис система управљања ризицима друштва за управљање;
				5) анализу појединачних позиција из образаца финансијских извештаја;
				6) напомене о организационој и техничкој оспособљености друштва за управљање;
				7) напомене о најзначајнијим запажањима интерног ревизора;
				8) додатна обелодањивања која захтевају МСФИ.
				Опште податке из става 1. одредба под 1) ове тачке чине идентификациони подаци (назив, регистарски број), подаци о оснивању друштва за управљање и о добровољним пензијским фондовима (у даљем тексту: фондови) којима друштво за управљање управља, називи закона којима се уређују пословање друштва за управљање и опис активности друштва за управљање.
				Као основ из става 1. одредба под 2) ове тачке наводе се рачуноводствени прописи у складу с којима су финансијски извештаји припремљени, као и информација о усклађености финансијских извештаја са домаћим прописима и МСФИ и евентуална одступања од тих прописа.
				Рачуноводствене политике из става 1. одредба под 3) ове тачке обухватају позивање на МСФИ, на рачуноводствене политике признавања, процењивања, приказивања и обелодањивања значајних позиција из образаца Биланс стања и Биланс успеха, на рачуноводствено обухватање износа у страној валути и на процењивање позиција имовине и обавеза по фер вредности, као и на приказ упоредних података за претходни период.
				Опис из става 1. одредба под 4) ове тачке подразумева приказ и анализу најважнијих аспеката управљања ризицима друштва за управљање.
				Анализа појединачних позиција из става 1. одредба под 5) ове тачке обухвата најмање минимум информација о структури сваке значајне позиције и о природи имовине или обавеза које се на тим позицијама исказују.
				Напомене о организационој оспособљености из става 1. одредба под 6) ове тачке обухватају најмање опис организационе структуре друштва за управљање, те имена и надлежности чланова управе друштва за управљање, интерног ревизора и портфолио менаџера.
				9. Одредбе ове одлуке примењују се на финансијске извештаје који се састављају са стањем на дан 31. децембра 2014. године.
				10. Даном ступања на снагу ове одлуке престаје да важи Одлука о садржају и форми образаца финансијских извештаја друштва за управљање добровољним пензијским фондовима („Службени гласник РС”, број 60/11).
				11. Ова одлука објављује се у „Службеном гласнику Републике Србије” и ступа на снагу 31. децембра 2014. године.
				
				О. број 19
				У Београду, 20. августа 2014. године
				Гувернер
				Народне банке Србије,
				др Јоргованка Табаковић, с.р.
				
				Прилози
				
				НАПОМЕНА ИЗДАВАЧА: 
				Одлуком о 
				
				изменама Одлуке о садржају и форми образацафинансијских 
				извештаја за друштва за управљањедобровољним 
				пензијским фондовима ("Службени гласник РС", број 141/2014) 
				Прилог 5 замењен је новим Прилогом 5 (види тачку 2. Одлуке - 
				141/2014-17)
				
				
				Прилог 1 - 
				Биланс стања
				
				Прилог 2 - 
				Биланс успеха
				
				Прилог 3 - 
				Извештај о осталом резултату
				
				Прилог 4 - 
				Извештај о токовима готовине
				
				Прилог 5 - 
				Извештај о променама на капиталу
				
	

