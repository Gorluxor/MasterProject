


	
	Zakon

	


	
				На основу члана 64. став 1. Закона о буџетском систему („Службени гласник РС”, бр. 54/09, 73/10, 101/10, 101/11, 93/12, 62/13, 63/13 – исправка, 108/13, 142/14, 68/15 – др. закон, 103/15, 99/16 и 113/17), члана 17. став 2. Закона о играма на срећу („Службени гласник РС”, бр. 88/11 и 93/12 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), 
				Влада доноси
				ОДЛУКУ
				о оснивању Буџетског фонда за установе социјалне заштите
				"Службени гласник РС", број 9 од 2. 
				фебруара 2018.
				1. Оснива се Буџетски фонд за установе социјалне заштите (у даљем тексту: Буџетски фонд) у циљу одвојеног приказивања појединих буџетских прихода, расхода и издатакa намењених за финансирање установа социјалне заштите (у даљем тексту: установа) и других удружења чији је циљ унапређење социјално-економског и друштвеног положаја лица у стању социјалне потребе.
				2. Буџетски фонд се отвара као евиденциони рачун у оквиру главне књиге трезора, функција 070.
				3. Средства за финансирање Буџетског фонда обезбеђују се из:
				1) буџета, сагласно члану 5. став 2. Закона о играма на срећу („Службени гласник РС”, бр. 88/11 и 93/12 – др. закон),
				2) донација,
				3) других извора у складу са законом.
				4. Средства Буџетског фонда користе се за:
				1) инвестиционо улагање у објекте и опрему установа и инвестиционо одржавање објеката установа;
				2) текуће одржавање објеката;
				3) плаћање дуговања према јавним предузећима, као и ванредне, повремене трошкове установа на основу судских и административних поступака, одлука суда или надлежних државних органа, органа локалне самоуправе;
				4) повећане трошкове функционисања установа у реализацији реформских пројеката и пројеката које установа спроводи на основу сагласности Министарства;
				5) покривање дефицита установа због објективних тешкоћа у пословању;
				6) обезбеђивање недостајућих средстава установама у процесу трансформације,
				7) финансирање рада лекарске комисије у вези са остваривањем права из социјалне заштите, 
				8) друге намене у складу са законом, подзаконским актима и годишњим програмом коришћења средстава фонда.
				5. Средства Буџетског фонда користе се на основу програма коришћења средстава Буџетског фонда који доноси министар за рад, запошљавање, борачка и социјална питања.
				6. Буџетски фонд се образује на неодређено време.
				7. Буџетским фондом управља министарство надлежно за рад, запошљавање, борачка и социјална питања.
				8. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 02-738/2018-2
				У Београду, 31. јануара 2018. године
				Влада
				Председник,
				Ана Брнабић, с.р.
	

