



На
основу члана 47. став 1. Закона о културним добрима („Службени гласник
Републике Србије”, број 71/94),

Влада
Републике Србије доноси

ОДЛУКУ

О УТВРЂИВАЊУ „ЂИДИНЕ
КАФАНЕ” У МУРГАШУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.





Тачка 1.

„Ђидина
кафана” у Мургашу утврђује се за споменик културе.

Тачка 2.

„Ђидина
кафана” у Мургашу (у даљем тексту: споменик културе) налази се на територији
општине Уб, у Мургашу, у приватној својини, на катастарским парцелама бр. 88/1,
88/3 и 88/30, КО Мургаш.

Споменик
културе је друмска механа крај пута Ваљево – Уб – Обреновац, којим је у прошлом
веку текла трговина Ваљевске Тамнаве и Колубаре са Аустроугарском. Подигнута у
селу до Уба, она сведочи о старости свог настанка у време пре него се Уб развио
у значајнији варошки центар. Грађена је по плану из 1853. године, чији је
оригинал у поседу претходног власника. Зграда је правоугаоне основе, димензија
13,25 x 18,90 метара са тремом, четворосливним кровом и бибер црепом као
покривачем. Унутрашњи простор је ходником подељен на три собе за ноћење и
кухињу са кафаном која је повезана са станом за механџију. 

Значајна
као место састанка и договора за ширу околину, она представља једну од ретких
механа, не само у Тамнави, насталих по плану пре доношења уредбе о механама у
седмој деценији прошлог века.

Тачка 3.

Заштићена
околина споменика културе обухвата следеће катастарске парцеле: бр. 88/1, 88/3
и 88/30, КО Мургаш, у приватној својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и
вертикалног габарита, облика и нагиба крова, свих конструктивних и декоративних
елемената, оригиналних материјала, функционалних карактеристика и оригиналних
натписа;

2)
ажурно праћење стања и одржавања конструктивно-статичког система, кровног
покривача, свих фасада, ентеријера и исправности инсталација у споменику
културе;

3)
забрана радова који могу угрозити статичку безбедност споменика културе;

4)
забрана измештања.

Тачка 5.

Утврђују
се следеће мере заштите заштићене околине споменика културе:

1)
забрана градње објеката који својом архитектуром, габаритом и висином
угрожавају споменик културе;

2)
забрана извођења радова којима се врши промена облика терена;

3)
очување дворишног простора са карактеристичним елементима из времена градње
механе;

4)
урбанистичко, комунално и хортикултурно опремање, уређивање, одржавање и
коришћење простора око споменика културе;

5)
обезбеђивање одговарајуће јавне расвете постављањем потребног броја светиљки.

Тачка 6.

Ову
одлуку објавити у „Службеном гласнику Републике Србије”.





05
број 633-1764/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



