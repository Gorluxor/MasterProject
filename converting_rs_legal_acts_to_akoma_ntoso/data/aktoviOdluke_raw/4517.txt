


	
	Zakon


	
			Редакцијски пречишћен текст
			
			
			На основу члана 90. стaв 1. и члана 107. Закона о основама система образовања и васпитања („Службени гласник РС”, бр. 88/17 и 27/18 – др. закон), члана 4. и члана 27. стaв 2. Закона о јавним службама („Службени гласник РС”, бр. 42/91, 71/94, 79/05 – др. закон и 83/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ 
			о оснивању Средње школе у Бабушници и укидању Гимназије „Вук Караџић” и Техничке школе у Бабушници
			"Службени гласник РС", бр. 62 од 10. августа 2018, 
			66 од 29. августа 2018.
			1. Оснива се Средња школа у Бабушници (у даљем тексту: Школа) за обављање делатности у области средњег образовања и васпитања.
			2. Укида се Гимназија „Вук Караџић” са седиштем у Бабушници, улица Омладинских бригада б.б. и Техничка школа са седиштем у Бабушници, улица Омладинских бригада б.б. (у даљем тексту: укинуте школе) са даном 31. август 2018. године.
			3. Школа ће пословати под називом: Средња школа.
			Седиште Школе је у Бабушници, улица Омладинских бригада б.б.
			4. На оснивање, организацију и рад Школе примењују се прописи о јавним службама и средњeм образовању и васпитању.
			5. Средства за почетак рада и обављање делатности Школе обезбеђују се у складу са законом.
			6. Школа остварује планове и програме наставе и учења општег и стручног образовања и васпитања у трогодишњем и четворогодишњем трајању за следеће смерове гимназије и подручја рада стручне школе: Општи тип гимназије; Машинство и обрада метала; Текстилство и кожарство.
			План и програм наставе и учења остварује се на српском језику.
			7. До именовања Школског одбора у складу са законом, Школом ће управљати Привремени школски одбор, у саставу:
			1) Стефан Петковић;
			2) Ана Танчић;
			3) Ивана Стаменковић;
			4) Драгана Стаменковић;
			5) Горан Младеновић.
			8. Привремени школски одбор:
			1) донеће статут Школе до 1. септембра 2018. године;
			2) донеће годишњи програм рада Школе;
			3) обављаће друге послове из надлежности Школског одбора утврђене законом.
			Привремени школски одбор престаје са радом када се именује Школски одбор у складу са законом.
			9. До именовања директора Школе, његове послове ће обављати и вршити његова овлашћења 
			Игор Ракић, као вршилац дужности директора Школе.
			*Службени гласник РС, број 66/2018
			10. Општи акти Школе донеће се у року од 30 дана од дана доношења статута Школе.
			11. Ученици уписани у укинуте школе имају право да заврше започети разред у укинутим школама закључно са 31. августом 2018. године, и да наставе школовање у Школи, од 1. септембра 2018. године.
			12. Школа је дужна да преузме матичне књиге и другу евиденцију укинутих школа.
			13. Укинуте школе су дужне да предају матичне књиге и другу евиденцију Школи, закључно са 31. августом 2018. године.
			14. Запосленe у укинутим школама преузима Школa.
			15. Имовину, права и обавезе по основу дужничко-поверилачких односа од укинутих школа преузима Школа.
			16. Укинуте школе ће усвојити завршни рачун са стањем на дан 31. август 2018. године.
			17. Ова одлука ступа на снагу наредног дана од дана објављивања у „Службеном гласнику Републике Србије”.
			05 број 022-7670/2018
			У Београду, 9. августа 2018. године
			Влада
			Председник,
			Ана Брнабић, с.р.
	

