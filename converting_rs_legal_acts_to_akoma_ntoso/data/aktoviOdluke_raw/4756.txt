



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ
СВ. БЕСРЕБРЕНИКА КОЗМЕ И ДАМЈАНА У АЗАЊИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.





Тачка 1.

Црква
Св. бесребреника Козме и Дамјана у Азањи, са покретним стварима у њој које су
од посебног културног и историјског значаја, утврђује се за споменик културе.

Тачка 2.

Црква
Св. бесребреника Козме и Дамјана у Азањи, са покретним стварима у њој које су
од посебног културног и историјског значаја (у даљем тексту: споменик културе),
налази се на територији општине Смедеревска Паланка, у Азањи, у приватној
својини – власник Српска православна црква, на катастарској парцели број 17281
КО Азања.

Споменик
културе саграђен је у периоду од 1884. до 1889. године, добровољним прилозима
мештана. Репрезентативног изгледа, складних пропорција и знатних димензија,
конципиран је у неокласицистичком духу. То је једнобродна грађевина издужене
основе са петостраном олтарском апсидом и правоугаоним певничким просторима,
надвишеним куполама које почивају на квадратним тамбурима. Фасаде су оживљене
прислоњеним пиластрима који прате унутрашњу поделу, кордонским венцем, чиме је
наглашена хоризонтална подела, и вишеструко профилисаним кровним венцем.
Западном фасадом доминира висока кула – звоник. Главни портал, извучен из масе
прочеља, уоквирују две слепе нише са по једним слепим окулусом изнад. Непознати
аутор, техником уља, извео је живопис на западном и подужним зидовима. Богато
изрезбарену иконостасну преграду осликао је школован сликар, искусан у цртежу и
смео у компоновању маса.

Споменик
културе својом архитектонском концепцијом и сликаном декорацијом представља
значајан пример сакралне уметности с краја 19. века.

Тачка 3.

Заштићена
околина споменика културе обухвата катастарске парцеле бр. 17280 и 17281 КО
Азања, у приватној својини – власник Српска православна црква.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и
вертикалног габарита, облика и нагиба крова, свих конструктивних и декоративних
елемената, оригиналних материјала, функционалних карактеристика и оригиналних
натписа;

2)
ажурно праћење стања и одржавање конструктивно – статичког система, кровног
покривача, свих фасада, ентеријера и исправности инсталација у споменику
културе;

3)
забрана радова који могу угрозити статичку безбедност споменика културе.

Тачка 5.

Утврђују
се следеће мере заштите заштићене околине споменика културе:

1)
забрана градње објеката који нису у функцији споменика културе;

2)
изградња инфраструктуре дозвољена је само уз претходно обезбеђење заштитних
археолошких ископавања и адекватне презентације налаза;

3)
извођење грађевинских радова и промена облика терена дозвољени су само уз
предходно обезбеђење заштитних археолошких ископавања и адекватне презентације
налаза.

Тачка 6.

Списак
покретних добара од посебног културног и историјског значаја која се налазе у
цркви Св. бесребреника Козме и Дамјана у Азањи чини саставни део ове одлуке и
чува се у цркви Св. бесребреника Козме и Дамјана у Азањи.

Тачка 7.

Ову
одлуку објавити у „Службеном гласнику Републике Србије”.





05
број 633-4690/99

У
Београду, 25. јануара 2000. године

Влада
Републике Србије

Потпредседник,

проф.
др Милован Бојић, с.р. 



