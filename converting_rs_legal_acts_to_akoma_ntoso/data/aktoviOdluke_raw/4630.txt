





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ КОТЕКОВОГ
ДВОРЦА У ФУТОГУ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Котеков
дворац у Футогу утврђује се за споменик културе.

Тачка 2.

Котеков
дворац у Футогу (у даљем тексту: споменик културе), налази се на територији града
Новог Сада, у Футогу, Улица царице Милице број 2, у друштвеној својини, на катастарској
парцели број 1954, КО Футог.

Споменик
културе је саградио 1777. године гроф Андреас Хадик, аустријски генерал и председник
Дворског ратног савета. У првим деценијама XIX века у део поседа Футошког властелинства
улази породица Котек, јер је Херман Котек (1789–1822), браком са грофицом Брунсвик,
постао власник једног дела властелинства, а његови наследници: Ото (1816–1890) и
Рудолф старији (1822–1903), временом постају власници целог властелинства, једног
од највећих у јужној Угарској. Потомак Рудолфа старијег, Рудолф млађи (рођ.
1870) био је власник поседа све до краха Аустро-Угарске. Удајама женских чланова
породице Котек, 1922. године власник постаје аустријски гроф Франц Шенборн, а у
време Другог светског рата гроф Александар Палавичини. У то време овде је била смештена
болница, а од 1948. године до данас у згради се налази Средња пољопривредна школа
„Др Синиша Станковић”. 

Споменик
културе је репрезентативни спратни објекат правоугаоне основе, изграђен на пространој
парцели и знатно повучен од уличне регулације. Конципиран је по правилима барока,
али са изменама начињеним у време обнове 1805, што се пре свега односи на обнову
фасада. Објекат има три улаза. На главној подужној фасади је улаз са приступним
степеништем, а изнад њега, на спрату, налази се правоугаона тераса са богато орнаментисаном
оградом од кованог гвожђа коју носе четири витка стуба од ливеног гвожђа. Кров је
масиван, четворосливни. Уз бочне фасаде су партерни анекси, од којих је онај на
десној страни, вероватно, некада био породична капела. Организација простора у ентеријеру
изведена је ходником по средини објекта и просторијама у низу. На крају ходника
налази се монументално степениште са оградом од кованог гвожђа. На спрату је свечана
сала са делимично сачуваном штуко-декорацијом и столаријом у дуборезу. Уз западни
анекс прислоњен је партерни, дугачки објекат са дрвеним тремом, резбарене дрвене
конструкције, који има функцију покривеног пролаза-ходника до мањег помоћног објекта.


Споменик
културе припада групи репрезентативних објеката барокно-класицистичких стилских
обележја. Поред архитектонских вредности има и културно-историјски значај с обзиром
да су грофовске породице које су живеле у дворцу дале допринос развоју насеља Футог
и градњи значајних футошких објеката.

Тачка 3.

Заштићена
околина споменика културе обухвата следеће катастарске парцеле: број 1954, КО Футог,
у друштвеној својини, број 1958, КО Футог, у друштвеној својини, број 6708, КО Футог,
у друштвеној својини и део катастарске парцеле број 6743, КО Футог, у друштвеној
својини, осовином Улице царице Милице, а наспрам катастарске парцеле бр. 1954 и
6708, КО Футог, у друштвеној својини.

Тачка 4.

Утврђују
се следеће мере заштите споменика културе:

1)
очување изворног изгледа, спољашње архитектуре и ентеријера, без промене распореда
унутрашњег простора и укупног архитектонског корпуса, хоризонталног и вертикалног
габарита објекта, облика и нагиба крова, свих конструктивних и декоративних елемената,
оригиналних материјала, функционалних карактеристика и оригиналних натписа; 

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе; 

3)
обезбеђење видљивости и приступа са уличних комуникација, постављање и одржавање
адекватне унутрашње и спољне расвете;

4)
инсталирање громобранске инсталације и уређаја за заштиту од пожара;

5)
задржавање постојеће намене;

6)
измештање или уклањање унутрашњег киоска, уклањање пролаза, преграда и других делова
касније доградње и адаптације, измештање инсталационих каблова, водова и прикључних
кутија са фасаде;

7)
усклађивање постављања табли и других натписа са композицијом фасаде;

8)
очување каљевих пећи уз увођење система грејања који одговара ентеријеру објекта;


9)
измештање постојеће библиотеке у просторију која одговара библиотечким стандардима.

Тачка 5.

Утврђују
се следеће мере заштите заштићене околине споменика културе:

1)
уклањање свих привремених и бесправно изграђених објеката;

2)
задржавање аутентичног просторно-морфолошког склопа помоћних објеката уз ограничење
спратности на П + 1;

3)
забрана градње нових објеката који би угрожавали видљивост и приступ споменику културе;


4)
очување дворишног простора са карактеристичним елементима везаним за време градње
објекта и забрана градње објеката трајног или привременог карактера који нису у
функцији споменика културе;

5)
реконструисање и обнова дотрајалих и оштећених делова уличне ограде;

6)
уређивање и обнова парковског простора у складу са мерама Републичког завода за
заштиту природе;

7)
урбанистичко, комунално и хортикултурно одржавање и коришћење уличног простора испред
споменика културе као јавног простора превасходно намењеног пешацима.

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-3

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



