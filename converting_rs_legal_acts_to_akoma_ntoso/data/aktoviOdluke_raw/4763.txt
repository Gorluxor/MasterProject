





На основу члана 47. став 1. Закона о културним добрима
(„Службени гласник РС”, број 71/94),

Влада Републике Србије доноси



ОДЛУКУ

О УТВРЂИВАЊУ ЦРКВЕ СВ.
ПЕТКЕ КОД ДОЊЕГ МАТЕЈЕВЦА 

ЗА СПОМЕНИК КУЛТУРЕ

„Службени гласник
РС”, број 88 од
23. децембра 2002.





1. Црква Св. Петке код
Доњег Матејевца утврђује се за споменик културе.

2. Црква Св. Петке код
Доњег Матејевца (у даљем тексту: споменик културе), налази се на територији општине
Ниш, код Доњег Матејевца, на катастарској парцели број 1628, КО Доњи Матејевац,
у приватној својини.

Споменик културе, саграђен
на темељима старије грађевине, обновљен је у другој половини XIX века. То је једнобродна
црква са полукружном апсидом на истоку. Зидана је од ломљеног камена заливаног кречним
малтером. На месту амвонске розете је четвртасти камени блок са урезаним зракасто
рашчлањеним кругом. За часну трпезу послужио је римски жртвеник са очуваним натписом:
I.O.M/VAL. DOMETIANVS/EX.V.S.P. Посебну пажњу заслужује касно средњовековна надгробна
плоча од ситнозрнастог мермера. Украшена је у плитком рељефу таласастим линијама
по ободу, а у средини малим розетама. У првој деценији XX века стари зидови су консолидовани,
зидна платна надограђена у опеци, а црква прекривена кровом на две воде.

Споменик културе припада
поствизантијском градитељству, а због своје локације у подножју брда Чегар и везе
са јунацима Стевана Синђелића има и значајну историјску вредност.

3. Заштићена околина
споменика културе обухвата следеће катастарске парцеле: бр. 1625, 1626, 1627,
1628, 1642, 1643/1, 1643/2 и 1644, КО Доњи Матејевац , у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана раскопавања,
рушења, преправљања, презиђивања или било каквих радова који могу угрозити споменичка
својства;

4) изградња инфраструктуре
дозвољена је само уз претходно обезбеђење заштитних археолошких радова и одговарајуће
презентације налаза.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) извођење грађевинских
радова и промена облика терена дозвољени су само уз претходно обезбеђење заштитних
археолошких ископавања и одговарајуће презентације налаза;

3) изградња објеката
инфраструктуре дозвољена је само под условима и надзором надлежне установе заштите
споменика културе;

4) забрана депоновања
смећа, испуштања отпадних вода, регулације водотока и сече шуме;

5) забрана препарцелисања
постојећих парцела;

6) забрана постављања
ваздушних електро и ТТ водова преко заштићених парцела.

6. Ову одлуку објавити
у „Службеном гласнику Републике Србије”.





05
број 633-16767/2002

У
Београду, 13. децембра 2002. године

Влада
Републике Србије

Потпредседник,

проф.
др Жарко Кораћ, с.р.



