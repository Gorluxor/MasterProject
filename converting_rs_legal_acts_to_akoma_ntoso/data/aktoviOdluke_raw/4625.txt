





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЈЕВРЕЈСКОГ
ГРОБЉА У СУБОТИЦИ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Јеврејско
гробље у Суботици утврђује се за споменик културе.

Тачка 2.

Јеврејско
гробље у Суботици (у даљем тексту: споменик културе), налази се на територији општине
Суботица, у Суботици, Улица мајевичка б.б., у приватној својини, на катастарским
парцелама број 20394 и 20396, КО Стари град.

Споменик
културе је гробље које се налази на западном ободу града Суботице. Намењено сахрањивању
јеврејских становника града, основано је половином XIX века и до данашњег дана се
врше сахрањивања на њему. Током времена, докупом суседних парцела, гробље се проширивало.
Правоугаоне је основе, захвата површину од 1 ха и 14 а. Најстарији део је у североисточном
углу где се налазило и дечје гробље. У овом делу недостаје око половина надгробних
споменика. Након Аустро-угарске нагодбе (1867) проширује се у јужном и западном
правцу. Данашњу територију добија између два рата. Заступљени су сви типови надгробних
споменика, од једноставних камених плоча до репрезентативних сецесијских маузолеја,
али се најчешће среће камени плочасти, узглавно постављени надгробни споменик, који
варира од једноставних до разуђених форми - са укомпонованим архитектонским елементима
различитог стилског порекла. Управо на овом типу споменика рефлектују се све промене
стилова градске архитектуре. Натписи су на хебрејском, немачком, мађарском и српском
језику, а на појединим споменицима уклесани су и симболи као саставни део натписа.
На прелазу векова, уз сам руб гробља подигнута је мртвачница са неокласицистичким
стилским обележјима и кућа чувара са припадајућим дворишним делом. Споменик културе
има културно-историјски значај као сведочанство о прошлости јеврејског дела становништва
Суботице, који је својим животом и радом дубоко уткан у културну историју града.
На њему су сахрањени и велики творци индустријског полета града, с краја XIX и почетка
XX века, као и жртве из Другог светског рата.

Тачка 3.

Заштићена
околина споменика културе обухвата спољне ивице катастарских парцела бр. 20394 и
20396, КО Стари град, у приватној својини и катастарску парцелу број 20395, КО Стари
град, у приватној својини.

Тачка 4.

Утврђују
се следеће мере заштите споменика културе:

1)
поправка постојеће ограде око читавог комплекса гробља, а на деловима где недостаје
– извођење идентичне постојећој;

2)
формирање новог адекватнијег улаза у гробље;

3)
формирање опроштајног трга у близини мртвачнице и санитарног чвора за потребе посетилаца;

4)
ажурно праћење стања објекта мртвачнице, одржавање конструктивно статичког система,
кровног покривача, свих фасада, ентеријера и исправности инсталација;

5)
инсталирање громобранске инсталације и уређаја за заштиту од пожара на објекту мртвачнице;

6)
урбанистичко и хортикултурно уређење простора гробља, а на најстаријем делу гробља
задржати постојећу конфигурацију терена и стазе решити поплочавањем;

7)
уклапање нових надгробних споменика (естетски и обликовно) у заштићени комплекс.


Тачка 5.

Утврђују
се следеће мере заштите заштићене околине споменика културе:

1)
адекватно решење прилаза гробљу са Карађорђевог пута и формирање паркинг простора;

2)
урбанистичко и хортикултурно уређење простора испред улаза у гробље;

3)
припајање гробљу катастарске парцеле број 20395, КО Стари град, која улази у габарит
гробља, како би се формирала јединствена целина, а уз претходно решавање имовинско-правних
односа. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-8

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



