



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ ВОДИЦЕ
ПОСВЕЋЕНЕ СВЕТИМ ВРАЧИМА У АТАРУ ЦРЕПАЈЕ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Водица посвећена Светим Врачима у атару Црепаје
утврђује се за споменик културе.

Тачка 2.

Водица посвећена Светим Врачима у атару Црепаје (у
даљем тексту: споменик културе) налази се на територији општине Ковачица, у
атару Црепаје, потес „Ливаде”, у приватној својини – власник Српска православна
црква, на катастарској парцели број 5462 К.О. Црепаја.

Водица се састоји из капеле и конака. Подигнута је
1928. године. Водицу је подигао Стеван Илијин – Коларов, становник Црепаје.
Водица је у прошлости представљала значајно култно место на које су доношени
болесници и из удаљенијих насеља Баната. Једна је од две водице у Јужном Банату
које имају конак.

Тачка 3.

Заштићена околина споменика културе обухвата
катастарску парцелу број 5462 К.О. Црепаја, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) коришћење само у оквиру изворне намене;

3) осликавање спољних и унутрашњих зидова споменика
културе само на основу услова и сагласности надлежног завода за заштиту
споменика културе;

4) забрана држања животиња у објектима у саставу
споменика културе;

5) обезбеђивање сандука са песком за гашење пожара;

6) паљење свећа у споменику културе дозвољено је само
на месту које одреди надлежни завод за заштиту споменика културе;

7) затварање отвора на споменику кулутре кроз које могу
да улазе животиње и замена полупаних прозорских окана.

Тачка 5.

Утрврђују се следеће мере заштите заштићене околине споменика
културе:

1) изградња грађевинских објеката дозвољена је само на
основу услова и сагласности надлежног завода за заштиту споменика културе;

2) забрана депоновања земље и стварања депонија;

3) редовно кошење траве и уклањање вегетације која
угрожава споменик.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-30

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









