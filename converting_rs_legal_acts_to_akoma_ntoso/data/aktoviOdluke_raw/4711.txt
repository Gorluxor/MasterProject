



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ПРОРОКА ЈЕРЕМИЈЕ У ВРБОВЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. пророка Јеремије у Врбовцу, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Св. пророка Јеремије у Врбовцу, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Смедерево, у
Врбовцу, у приватној својини – власник Српска православна црква, на
катастарској парцели број 835/2 КО Врбовац.

Споменик културе подигнут је у периоду од 1936. до
1938. године као спомен црква са костурницом у којој су похрањене кости палих
ратника у Првом светском рату. У костурницу се улази споља, кроз отвор поред
олтарске апсиде. Концепција просторног решења и спољњег обликовања грађевине
решени су у духу традиционалног моравског градитељства. Основа је у облику
триконхоса са петостраним певничким конхама и олтарском апсидом. Засведена је
полуобличастим сводом, са осмостраним кубетом на високом постољу изнад
централног дела храма. Звоник квадратне основе уздиже се над западним прочељем.
Складност у декорисању фасада постигнута је равномерношћу у хоризонталној и
вертикалној подели. Унутрашњи простор цркве осликан је у секо техници. Зидно
сликарство и иконе на иконостасу рад су руског сликара Андреје Биценка.

Споменик културе поред меморијалног карактера поседује
и значајне одреднице стила карактеристичног за период уочи Другог светског
рата.

Тачка 3.

Заштићена околина споменика културе обухвата следеће
катастарске парцеле: бр. 832, 834, 835/1 и 835/2 КО Врбовац, у приватној
својини – власник Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и презентације налаза.

Тачка 5.

Утврђују се следеће мере заштите заштићене околине
споменика културе:

1) забрана градње која није у функцији споменика
културе;

2) изградња инфраструктуре дозвољена је само уз претходно
обезбеђење заштитних археолошких ископавања и адекватне презентације налаза;

3) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза.

Тачка 6.

Списак покретних добара од посебног културног и
историјског значаја која се налазе у цркви Св. пророка Јеремије у Врбовцу чини
саставни део ове одлуке и чува се у цркви Св. пророка Јеремије у Врбовцу.

Тачка 7.

Ову одлуку објавити у „Службеном гласнику Републике
Србије”.





05 број 633-4735/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



