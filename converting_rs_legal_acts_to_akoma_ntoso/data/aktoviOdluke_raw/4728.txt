



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КАПЕЛЕ
НА КАТОЛИЧКОМ ГРОБЉУ У ПАЧИРУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Капела на католичком гробљу у Пачиру утврђује се за
споменик културе.

Тачка 2.

Капела на католичком гробљу у Пачиру (у даљем тексту:
споменик културе) налази се на територији општине Бачка Топола у Пачиру, у
приватној својини, на катастарској парцели број 204, КО Пачир.

Споменик културе, посвећен жалосној Богородици,
саграђен је 1868. године за потребе породице Халас, једне од најбогатијих у
Пачиру, која је осамдесетих година прошлог века основала парни млин. То је
једнобродна грађевина правоугаоне основе, са плоукружном апсидом оријентисаном
ка севереоистоку. На југозападном делу подигнут је барокни звоник на слободно
стојећим стубовима. Споменик културе је изведен у чврстом материјалу и покривен
лименим кровом. Испред њега је постављен крст 1869. године. Целину на пачирском
гробљу допуњује ограда од ливеног гвожђа.

Споменик културе својом једноставношћу и елементима
руралног барока представља репрезентативан пример архитектуре сакралних
грађевина мањих димензија насталих средином ХIХ века.

Тачка 3.

Заштићену околину споменика културе сачињава
катастарска парцела број 204 КО Пачир, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање конструктивно –
статичког система, кровног покривача, свих фасада, ентеријера и исправности
инсталација у споменику културе;

3) задржавање сакралне функције;

4) извођење хоризонталне хидроизолације;

5) враћање сачуваног звона на постојећу дрвену
конструкцију у звонику;

6) замена неадекватних металних прозора дрвеним, са
идентичном поделом окана;

7) постављање електричних инсталација и адекватног
унутрашњег осветљења;

8) инсталирање громобранских инсталација и уређаја за
заштиту од пожара;

9) одржавање крста и гвоздене ограде.

Тачка 5.

Утврђују се следеће мере заштите заштићене околине
споменика културе:

1) урбанистичко, комунално и хортикултурно опремање,
уређење и одржавање заштићене околине споменика културе (стазе решити поплочањем);

2) адекватно решење прилаза споменику културе са пута;

3) решење капије и ограде око читавог комплекса гробља
ради приступа споменику културе.

Тачка 6.

Ову одлуку објавити у „Службеном гласнику Републике
Србије”.







05 број 633-4718/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



