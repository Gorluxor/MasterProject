


	
	Zakon


	
				
				На основу члана 26. став 3. Закона о рачуноводству („Службени гласник РС”, број 62/13) и члана 18. став 1. тачка 3. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12 и 106/12), 
				Гувернер Народне банке Србије доноси
				
				ОДЛУКУ
				о садржају и форми образаца финансијских извештаја за добровољне пензијске фондове
				"Службени 
				гласник РС", број 87 од 22. августа 2014.
				
				1. Овом одлуком се за добровољне пензијске фондове (у даљем тексту: фондови) прописују садржај и форма образаца финансијских извештаја, као и садржина позиција у обрасцима Биланс стања – извештај о нето имовини, Биланс успеха, Извештај о токовима готовине и Извештај о променама на нето имовини, као и садржај напомена уз финансијске извештаје.
				Обрасци из става 1. ове тачке су, као прилози 1, 2, 3 и 4, одштампани уз ову одлуку и њен су саставни део.
				Садржина појединих класа рачуна, група рачуна и рачуна у обрасцима из става 1. ове тачке утврђена је oдлуком којом се уређују Контни оквир и садржина рачуна у Контном оквиру за добровољне пензијске фондове.
				У обрасце из става 1. ове тачке износи се уписују у хиљадама динара.
				2. У обрасцу Биланс стања – извештај о нето имовини, друштво за управљање фондом (у даљем тексту: друштво за управљање) уноси податке у колоне од 4 до 7, према садржини класа рачуна, група рачуна и рачуна означених у колони 1 тог обрасца.
				3. У обрасцу Биланс успеха, друштво за управљање уноси податке у колоне од 4 до 6, према садржини рачуна означених у колони 1 тог обрасца.
				4. У обрасцу Извештај о токовима готовине, друштво за управљање уноси податке у колоне 4 и 5.
				Под токовима готовине, у смислу ове одлуке, подразумевају се наплате и исплате готовинских средстава фонда.
				Токовима готовине не сматра се пренос с рачуна на рачун између појединих рачуна готовинских средстава фонда.
				Износ прилива и одлива готовине може се утврдити на основу евиденције о приливима и одливима на пословним рачунима и девизном рачуну или са одговарајућих рачуна у обрасцима Биланс стања – извештај о нето имовини и Биланс успеха и група рачуна и рачуна у пословним књигама фонда.
				5. У обрасцу Извештај о променама на нето имовини, друштво за управљање уноси податке у колоне од 4 до 6, према садржини класа рачуна и рачуна означених у колони 1 тог обрасца.
				Под ознакама АОП од 4001 до 4003 уносе се стања рачуна из колоне 1 последњег дана одговарајућег периода.
				Под ознакама АОП од 4004 до 4007 уносе се износи дуговног промета рачуна из колоне 1, без почетног стања, за одговарајући период.
				Под ознакама АОП од 4008 до 4012 уносе се износи потражног промета рачуна из колоне 1, без почетног стања, за одговарајући период.
				6. Напомене уз финансијске извештаје нарочито садрже:
				1) опште податке о фонду;
				2) основ за састављање финансијских извештаја;
				3) значајне рачуноводствене политике;
				4) опис система управљања ризицима фонда;
				5) анализу позиција из образаца финансијских извештаја; 
				6) анализу успешности инвестирања средстава фонда и управљања фондом;
				7) додатна обелодањивања која захтевају МСФИ.
				Опште податке из става 1. одредба под 1) ове тачке чине идентификациони подаци (назив и регистарски број), подаци о оснивању фонда и о друштву за управљање, називи закона којима се уређује пословање фонда, назив кастоди банке и број рачуна на коме се води имовина фонда, опис фонда, опис начина и извора прикупљања средстава, подаци о члановима фонда, о његовој инвестиционој политици и о условима за повлачење средстава из фонда, као и порески третман уплата у фонд и исплаћених средстава.
				Као основ из става 1. одредба под 2) ове тачке наводе се рачуноводствени прописи у складу с којима су финансијски извештаји припремљени, као и информација о усклађености финансијских извештаја са домаћим прописима и МСФИ и евентуална одступања од тих прописа.
				Рачуноводствене политике из става 1. одредба под 3) ове тачке обухватају позивање на МСФИ, на рачуноводствене политике признавања, процењивања, приказивања и обелодањивања сваке позиције из образаца финансијских извештаја, на рачуноводствено обухватање износа у страној валути и на процењивање позиција имовине и обавеза по поштеној (фер) вредности, као и на приказ упоредних података за претходни период.
				Опис из става 1. одредба под 4) ове тачке подразумева приказ и анализу најважнијих аспеката управљања ризицима фонда, а нарочито осврт на процес управљања ризицима фонда, у складу са одлуком којом се уређује управљање ризицима у пословању друштава за управљање фондом и фондова.
				Анализа позиција из става 1. одредба под 5) ове тачке обухвата најмање опис и структуру свих позиција финансијских извештаја.
				У анализи појединачних позиција из обрасца Биланс стања – извештај о променама на нето имовини обелодањује се и минимум информација о структури свих позиција тог извештаја и карактеристикама финансијских инструмената који се на њима исказују.
				За дужничке хартије од вредности се, као минимум информација, обелодањују структура портфолија по врстама хартија од вредности, рочна структура, врста каматне стопе (фиксна/променљива), ефективна каматна стопа у процентима, кредитни рејтинг издавалаца у моменту улагања и на дан биланса, значајна учешћа хартија од вредности појединачних издавалаца и свако значајно учешће фонда у укупној емисији хартија од вредности издавалаца.
				Подела дужничких хартија од вредности по врстама подразумева поделу на обвезнице, депозитне потврде, трезорске записе, благајничке записе и друге дужничке хартије од вредности. Обвезнице се даље деле најмање на обвезнице Народне банке Србије, обвезнице Републике Србије, обвезнице аутономне покрајине, обвезнице јединица локалне самоуправе, обвезнице издате уз гаранцију Републике Србије, обвезнице банака, обвезнице других правних лица, хипотекарне обвезнице, обвезнице међународних финансијских институција, обвезнице страних држава и централних банака, обвезнице страних банака и обвезнице других страних правних лица.
				За власничке хартије од вредности се, као минимум информација, обелодањује структура портфолија по врстама хартија од вредности, просечна дивидендна стопа акцијског портфолија, као и значајна учешћа хартија од вредности појединачних издавалаца.
				Подела власничких хартија од вредности по врстама подразумева поделу на акције домаћих правних лица и акције страних правних лица, с тим да се и једне и друге даље деле најмање на акције банака и акције других правних лица.
				Подела улагања у отворене инвестиционе фондове по врстама подразумева поделу на домаће и стране инвестиционе фондове. Појединачно се обелодањује улагање у сваки инвестициони фонд, као и приноси које је тај инвестициони фонд остварио у складу са законом којим се уређује пословање инвестиционих фондова. 
				Депозити се деле најмање на краткорочне и дугорочне, а непокретности најмање на земљиште, пословне објекте, стамбене објекте, стамбено-пословне објекте, економске објекте и друге непокретности.
				Анализа појединачних позиција из обрасца Биланс успеха обухвата најмање анализу појединачних позиција нето добитака и нето губитака, анализу трошкова накнада друштву за управљање и начин алоцирања ових расхода на терет имовине фонда, као и анализу трошковa у вези са улагањем имовине фонда који падају на терет фонда у складу са Законом о добровољним пензијским фондовима и пензијским плановима. 
				Анализа појединачних позиција нето добитака и нето губитака из става 14. ове тачке обухвата најмање анализу укупних прихода и укупних расхода по основу којих су те позиције настале, алоцираних према облицима улагања.
				Анализа успешности инвестирања средстава фонда и управљања фондом обухвата обелодањивање успешности инвестирања, при чему се, као минимум информација, обелодањује стопа приноса фонда за последњих дванаест месеци, стопа приноса фонда за период од пет година, односно стопа приноса фонда од почетка његовог пословања.
				7. Одредбе ове одлуке примењују се на финансијске извештаје који се састављају са стањем на дан 31. децембра 2014. године.
				8. Даном ступања на снагу ове одлуке престаје да важи Одлука о садржају и форми образаца финансијских извештаја добровољних пензијских фондова („Службени гласник РС”, број 60/11).
				9. Ова одлука објављује се у „Службеном гласнику Републике Србије” и ступа на снагу 31. децембра 2014. године.
				
				О. број 17
				У Београду, 20. августа 2014. године
				Гувернер
				Народне банке Србије,
				др Јоргованка Табаковић, с.р.
				
				ПРИЛОЗИ
				Прилог 1 -
				
				Биланс стања
				Прилог 2 -
				
				Биланс успеха
				Прилог 3 -
				
				Извештај о токовима готовине
				Прилог 4 -
				
				Извештај о променама на нето готовини
				
				
	

