



На
основу члана 64. став 2. Закона о добровољним пензијским фондовима и пензијским
плановима („Службени гласник РС”, број 85/2005), 

Гувернер
Народне банке Србије доноси





ОДЛУКУ

о учесталости, начину
и стандардизованој форми извештавања кастоди банке и начину усаглашавања разлика
између обрачунатих вредности, односно приноса добровољног пензијског фонда

„Службени гласник РС“,
број 26 од 28.марта 2006.





1. Овом одлуком ближе се уређују
учесталост, начин и стандардизована форма извештавања кастоди банке, као и начин
усаглашавања разлика између нето вредности имовине и вредности инвестиционе јединице
добровољног пензијског фонда (у даљем тексту: фонд), које обрачунају друштво за
управљање фондом и кастоди банка, односно усаглашавања разлика између приноса фонда
које обрачунају друштво за управљање фондом и кастоди банка (у даљем тексту: разлике
у обрачуну).

2. Кастоди банка сваког радног
дана контролише и потврђује нето вредност имовине, вредност инвестиционе јединице
и принос фонда, које обрачунава друштво за управљање фондом, и то појединачно за
сваки фонд за који кастоди банка врши услуге, односно обавља послове, и о томе извештава
Народну банку Србије.

Податке о вредностима из става
1. ове тачке кастоди банка доставља сваког радног дана, у складу са упутством Народне
банке Србије којим се уређује електронско достављање података. 

3. Ради усаглашавања својих
података о нето вредности имовине, вредности инвестиционе јединице и приносу фонда
с подацима друштва за управљање фондом о тим вредностима, односно приносу – кастоди
банка податке о тржишној вредности хартија од вредности које чине имовину фонда
прибавља преко финансијско информативних сервиса.

Кастоди банка може од друштва
за управљање фондом захтевати да јој достави и податке које она не може прибавити
на начин из става 1. ове тачке, као и доказе који потврђују те податке. 

Податке из ове тачке кастоди
банка обрачунава у складу са одлукама Народне банке Србије којима се уређује начин
на који друштво за управљање фондом обрачунава нето вредност имовине и вредност
инвестиционе јединице фонда, односно принос фонда.

4. Достављање података из тачке
3. став 2. ове одлуке, као и начин усаглашавања разлика у обрачуну, кастоди банка
и друштво за управљање фондом уређују одговарајућим писаним процедурама.

5. Ако утврди разлике у обрачуну,
кастоди банка је дужна да о томе одмах обавести друштво за управљање фондом, ради
утврђивања разлога који су до тог довели, односно разлога неусаглашености, након
чега су и једно и друго дужни да провере да ли су грешке учињене и у неком од претходних
обрачуна. У случају да јесу, друштво за управљање фондом о овим грешкама одмах обавештава
чланове фонда, а ако је у питању пензијски план – и организатора, и истовремено
их обавештава о утицају грешака на обрачун, као и о мерама које се предузимају и
које ће се предузети да се грешке исправе. Чланови фонда и организатори пензијског
плана се о овим грешкама обавештавају преко Интернет странице друштва за управљање
фондом и при првом наредном слању извештаја о индивидуалном рачуну, односно извода
с рачуна. 

6. Друштво за управљање фондом,
односно кастоди банка дужни су да уочене грешке исправе истог дана кад се утврди
разлика у обрачуну, односно разлог неусаглашености. Ако грешке није могуће отклонити
тог дана, кастоди банка о томе, као и о разлозима неусаглашености, обавештава Народну
банку Србије.

7.
Ова одлука ступа на снагу наредног дана од дана објављивања у „Службеном гласнику
РС”, а примењује се од 1. априла 2006. године.





О. број 30

У Београду, 24. марта 2006. године

Гувернер

Народне банке Србије,

Радован Јелашић, с.р



