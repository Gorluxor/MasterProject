



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. НИКОЛЕ У ПРИШТИНИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Николе у Приштини, са покретним стварима у
њој које су од посебног културног и историјског значаја, утврђује се за
споменик културе.

Тачка 2.

Црква Св. Николе у Приштини, са покретним стварима у
њој које су од посебног културног и историјског значаја (у даљем тексту:
споменик културе), налази се на територији општине Приштина, у Приштини, улица
Ваљевска број 4, у приватној својини – Српска православна црква, на
катастарској парцели број 5192 КО Приштина.

Споменик културе саграђен је 1830. године на темељима
старије цркве која се спомиње у турским изворима 1544. године, у току владавине
Селима II. То је једнобродна грађевина надвишена куполом и покривена
четвороводним кровом. Унутрашњи простор је подељен стубовима на три травеја.
Олтар је одвојен од наоса високим иконостасом, богато изрезбареним 1840.
године, радом друге генерације дебарских мајстора копаничара, браће Фрчковски.
Изнад западног дела је галерија са проповедаоницом. Главни портал украшавају
профилисана архитравна греда и две камене плоче са розетама испуњеним
геометријским орнаментима. Пластичност јужног портала наглашена је бојеном
штуко декорацијом. Истиче се ретко коришћен декоративан елеменат – менора.
Највећи део зидног сликарства настао је 1902. године и рад је зоографа Аврама
Дебранца. Спољна припрата са западне и јужне стране дозидана је 1906. године, а
1990. године изграђене су купола и апсида на крстионици.

Старо православно гробље налази се на падини северно од
цркве и саставни је део сакралног простора.

Као једини православни храм у Приштини и као значајно
сведочанство уметничких прилика косовско-метохијског региона из прве половине
ХIХ века, споменик културе представља важан културно-историјски документ.

Тачка 3.

Заштићена околина споменика културе обухвата следеће
катастарске парцеле: бр. 5124, 5125, 5126, 5127/1 и 5141/1 КО Приштина, у
друштвеној својини и број 5192 КО Приштина, у приватној својини – власник
Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање конструктивно-статичког
система, кровног покривача, свих фасада, ентеријера и исправности инсталација у
споменику културе.

Тачка 5.

Утврђује се следећа мера заштите заштићене околине
споменика културе:

– забрана градње објеката који својом архитектуром,
габаритом и висином угрожавају споменик културе.

Тачка 6.

Списак покретних добара од посебног културног и
историјског значаја која се налазе у цркви Св. Николе у Приштини чини саставни
део ове одлуке и чува се у цркви Св. Николе у Приштини.

Тачка 7.

Ову одлуку објавити у „Службеном гласнику Републике
Србије”.









05 број 633-4696/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



