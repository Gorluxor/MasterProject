





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању Цркве Покрова Пресвете 

Богородице у Баричу за споменик културе

„Службени гласник
РС”, број 115 од
27. децембра 2005.





1. Црква Покрова Пресвете
Богородице у Баричу, са покретним стварима у њој које су од посебног културног и
историјског значаја, утврђује се за споменик културе.

2. Црква Покрова Пресвете
Богородице у Баричу, са покретним стварима у њој које су од посебног културног и
историјског значаја (у даљем тексту: споменик културе), налази се на територији
општине Обреновац, на адреси Обреновачки пут број 134, у приватној својини, на катастарској
парцели број 103/1, КО Барич.

Споменик културе, саграђен
1874. године, једнобродна је правоугаона грађевина малих али складних димензија,
засведена полуобличастим сводом, са полукружном олтарском апсидом на истоку, незнатно
ужом од брода цркве. Западно прочеље са накнадно дозиданим једноспратним звоником
и улазним делом у облику ризалита у складу је са прочишћеним формама бочних фасада,
што је једна од основних карактеристика класицистичких храмова. 

Према црквеном летопису,
иконостас новосаграђеног баричког храма украшен је иконама пренетим из топчидерске
цркве. Настале у периоду од 1834. до 1838. године, представљају радове тројице врхунских
сликара из времена владавине кнеза Милоша. Константин Лекић је аутор престоних икона
Христа и Богородице, изведених у маниру развијеног барока. За израду празничних,
апостолских и престоних икона, ангажован је Јања Стергевић Молер, припадник позног
зографског сликарства, препознатљивог по бројним детаљима изведеним под утицајем
наступајућег барока. Представе Благовести на царским, арханђела Михаила на јужним
и архиђакона Стефана на северним дверима, као и Распећа на крсту са Богородицом
и Св. Јованом Богословом осликао је Димитрије Јакшић, комбинујући барокне и класицистичке
утицаје.

У баричком храму чува
се знатан број целивајућих и славских икона, као и богослужбених књига из 18. и
19. века.

Споменик културе представља
својеврсну галерију иконописних дела, чији су аутори својим сликарским умећем обележили
прву половину 19. века у српској уметности. 

3. Заштићена околина
споменика културе обухвата следеће катастарске парцеле: бр. 103/1 и 103/2, КО Барич,
у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) редовно праћење стања
и одржавање конструктивно-статичког система, кровног покривача, свих фасада и ентеријера;

3) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) забрана градње објеката
који својом архитектуром, габаритом и висином угрожавају споменик културе;

3) забрана постављања
ваздушних електро и ТТ водова преко заштићених парцела;

4) забрана складиштења
материјала и стварања депонија; 

5) урбанистичко и хортикултурно
опремање, уређење, одржавање и коришћење порте као јавног простора. 

6. Списак покретних добара
од посебног културног и историјског значаја која се налазе у Цркви Покрова Пресвете
Богородице у Баричу, чини саставни део ове одлуке и чува се у Цркви Покрова Пресвете
Богородице у Баричу.

7. Ову одлуку објавити
у „Службеном гласнику Републике Србије”.





05
број 633-8004/2005

У
Београду, 22. децембра 2005. године

Влада

Потпредседник,

Мирољуб
Лабус, с.р. 



