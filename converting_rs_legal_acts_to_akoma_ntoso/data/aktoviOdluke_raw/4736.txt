



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. АНЕ – ВАЈФЕРТОВА КАПЕЛА У ПАНЧЕВУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Ане – Вајфертова капела у Панчеву утврђује се
за споменик културе.

Тачка 2.

Црква Св. Ане – Вајфертова капела у Панчеву (у даљем
тексту: споменик културе), налази се на територији општине Панчево, у Панчеву,
у улици Ослобођења број 72, на катастарским парцелама: бр. 2549/1 КО Панчево, у
приватној својини – власник Римокатоличка црква и бр. 2549/2 КО Панчево, у
друштвеној својини.

Споменик културе састоји се из цркве Св. Ане и дворишне
зграде.

Цркву Св. Ане подигао је Ђорђе Вајферт као породичну
капелу. Освећена је 26. јула 1923. године. То је једнобродна грађевина
оријентисана север – југ са звоником и сакристијом које се издвајају из основне
масе. Стилски се може уврстити у еклектичне грађевине, тако да на прочељу,
звонику и разуђеним кровним површинама преовладава сецесија, западној фасади и
ентеријеру олтарског простора неоготика, док се на бифорама уочавају утицаји
византијске архитектуре. Забатни део улазног трема обрађен је у плиткој
малтерској пластици и завршен са две фигуре анђела симетрично постављене. На
западној фасади објекта налази се трем са неоготским сводовима на зиданим
ступцима. Отвори на трему, по један на бочним странама и три на предњој,
полукружно су засведени. Фасаде цркве и звоника декорисане су елементом
четворолиста. Прозори и розете су застакљени техником витраже. Вајфертова
капела је сачувала функцију католичке цркве.

Дворишна зграда правоугаоне основе, подигнута је делом
иза цркве, паралелно са улицом. Фасаде су јој обрађене на исти начин као и
црквене, са декоративним елементима у духу сецесије. У исто време подигнут је и
помоћни објекат за становање црквењака. Црквена порта одвојена је према улици,
оградом начињеном од зиданих стубова и декоративном решетком између њих.

Читав комплекс делује целовито и складно са
одговарајућим архитектонским изразом у односу на степен вредности самог објекта
у оквиру целине.

Тачка 3.

Заштићена околина споменика културе обухвата следеће
катастарске парцеле: бр. 2544/1, 2544/2, 2545, 2546, 2547, 2549/2 и 2550 КО
Панчево, у друштвеној својини и бр. 2549/1 КО Панчево, у приватној својини –
власник Римокатоличка црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, нагиба кровова, њиховог
изгледа и покривача, оригиналних конструктивних и декоративних елемената,
материјала, функционалних карактеристика и оригиналних натписа;

2) ажурно праћење стања и одржавање конструктивно –
статичког система, кровног покривача, свих фасада и исправности инсталација у
споменику културе;

3) забрана радова који могу угрозити споменик културе;

4) инсталирање громобранских уређаја и уређаја за
заштиту од пожара;

5) поправка и редовно одржавање у функцији сата на
цркви;

6) оспособљавање дворишне зграде за становање једне
породице.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана складиштења материјала и стварања депонија;

3) урбанистичко, комунално и хортикултурално опремање,
уређење, одржавање и коришћење простора на катастарским парцелама бр. 2549/1 КО
Панчево и 2549/2 КО Панчево.

Тачка 6.

Ову одлуку објавити у „Службеном гласнику Републике
Србије”.







05 број 633-4710/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



