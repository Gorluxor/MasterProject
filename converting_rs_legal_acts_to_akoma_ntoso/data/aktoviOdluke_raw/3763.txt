


	
	Zakon


	
			Нa основу члана 28. став 2. Закона о запошљавању и осигурању за случај незапослености („Службени гласник PC”, бр. 36/09, 88/10, 38/15, 113/17 – др. закон и 113/17) и члана 43. став 1. Закона о Влади („Службени гласник РС”, бр. 55/05, 71/05 − исправка, 101/07, 65/08, 16/11, 68/12 − УС, 72/12, 7/14 − УС, 44/14 и 30/18 − др. закон),
			Влада доноси
			ОДЛУКУ
			о оснивању Републичког савета за запошљавање
			"Службени гласник РС", број 46 од 26. јуна 2019.
			1. Оснива се Републички савет за запошљавање (у даљем тексту: Савет). 
			2. Савет, у складу са законом, даје мишљења и препоруке Влади у вези са питањима од интереса за унапређење запошљавања, и то: плановима запошљавања; програмима и мерама активне политике запошљавања; прописима из области запошљавања; другим питањима од интереса за запошљавање.
			3. Савет се састоји од представника Владе, репрезентативних синдиката и удружења послодаваца, Националне службе за запошљавање, удружења од значаја за област запошљавања и стручњака за област запошљавања. 
			4. Председника, заменика председника, чланове и секретара Савета именује и разрешава Влада посебним решењем.
			Председник, заменик председника, чланови и секретар Савета немају право на накнаду за свој рад у Савету.
			5. У раду Савета, у складу са законом, без права гласа, могу учествовати удружења која се баве заштитом интереса одређених категорија незапослених (особе са инвалидитетом, етничке мањине код којих је изражена стопа незапослености, жене, омладина и сл.).
			6. Стручну и административно-техничку подршку раду Савета пружа министарство надлежно за послове запошљавања.
			7. Даном ступања на снагу ове одлуке престаје да важи Одлука о оснивању Републичког савета за запошљавање („Службени гласник РС”, број 23/08). 
			8. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 02-6001/2019 
			У Београду, 21. јуна 2019. године
			Влада
			Председник,
			Ана Брнабић, с.р.
	

