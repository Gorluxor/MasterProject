


	
	Zakon


	
			На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			ОДЛУКУ 
			о образовању Комисије за предлагање мера и дефинисање смерница у циљу развоја комуналних предузећа
			"Службени гласник РС", број 55 од 2. августа 2019.
			1. Образује се Комисија за предлагање мера и дефинисање смерница у циљу развоја комуналних предузећа (у даљем тексту: Комисија).
			2. Комисија има задатак да:
			1) у складу са резултатима анализе из тачке 8. подтач. 1) и 2) ове одлуке предлoжи мере и дефинише смернице у циљу отклањања препрека у развоју комуналних предузећа и подстицања улагања у приоритетну комуналну инфраструктуру; 
			2) прати реализацију и анализира ефекте мера из подтачке 1) ове тачке;
			3) изврши анализу потребе доношења новог прописа о положају комуналних предузећа;
			4) разматра друга питања која се односе на рад и развој комуналних предузећа.
			3. У Комисију именују се:
			– за председника:
			проф. др Зорана Михајловић, потпредседник Владе и министар грађевинарства, саобраћаја и инфраструктуре;
			– за заменике председника:
			1) Синиша Мали, министар финансија;
			2) Горан Кнежевић, министар привреде;
			– за чланове:
			3) Бранко Ружић, министар државне управе и локалне самоуправе;
			4) Зоран Ђорђевић, министар за рад, запошљавање, борачка и социјална питања;
			5) Зоран Лакићевић, државни секретар у Министарству грађевинарства, саобраћаја и инфраструктуре;
			6) Јованка Атанацковић, помоћник министра грађевинарства, саобраћаја и инфраструктуре;
			7) мр Милан Грујић, председник Синдиката запослених у комунално-стамбеној делатности Србије;
			8) Милан Симић, председник Гранског синдиката јавних саобраћајних и комуналних делатности „Независностˮ;
			9) Миодраг Глушчевић, програмски директор Сектора за урбанизам, животну средину, комуналне делатности и енергетску ефикасност у Сталној конференцији градова и општина.
			4. Комисија се састаје по потреби. Седнице Комисије сазива председник Комисије, који руководи радом на седници, а у његовом одсуству – заменик или члан Комисије кога председник Комисије овласти. О раду Комисије води се записник који потписује председник Комисије, а у његовом одсуству – заменик или члан Комисије кога председник Комисије овласти.
			Комисија може, по потреби, ради разматрања појединих питања из тачке 2. ове одлуке, укључити у свој рад представнике надлежних државних органа и институција, као и стручњаке из одређених области.
			Надлежни државни органи и институције су дужни да Комисији на њен захтев доставе податке, документацију, анализе, обавештења и извештаје, у вези са питањима из тачке 2. ове одлуке.
			5. Комисија се образује за време које је потребно да се изврши задатак из тачке 2. ове одлуке.
			6. Комисија Влади подноси извештај о раду два пута годишње.
			7. За потребе Комисије образује се Оперативни тим.
			Оперативни тим чине чланови:
			1) Биљана Миладиновић Стојановић, Министарство грађевинарства, саобраћаја и инфраструктуре;
			2) Катарина Павловић, Министарство финансија;
			3) Станимирка Мијаиловић, Министарство привреде;
			4) Марија Перуничић, Министарство државне управе и локалне самоуправе;
			5) Драгана Краљ, Министарство за рад, запошљавање, борачка и социјална питања;
			6) Бобан Мартиновић, председник Градског одбора Синдиката запослених у комунално-стамбеној делатности града Пожаревца;
			7) Злата Зец, Грански синдикат јавних саобраћајних и комуналних делатности „Независностˮ;
			8) Марко Томашевић, програмски директор Сектора за систем локалне самоуправе у Сталној конференцији градова и општина.
			8. Оперативни тим има задатак да:
			1) изврши анализу стања у погледу кадровских капацитета у комуналним предузећима и другим субјектима који се баве комуналним делатностима са анализом потребе за нова улагања у комуналну инфраструктуру;
			2) изврши анализу стања у погледу финансијских капацитета за самоодрживо пословање и стања комуналне инфраструктуре са анализом потребе за нова улагања у комуналну инфраструктуру.
			9. Стручне и административно-техничке послове за потребе Комисије обавља Министарство грађевинарства, саобраћаја и инфраструктуре.
			10. Оперативни тим Комисији подноси извештај о раду квартално.
			11. Ова одлука ступа на снагу осмог дана од дана објављивања у „Службеном гласнику Републике Србијеˮ. 
			05 број 02-7721/2019
			У Београду, 1. августа 2019. године
			Влада
			Председник,
			Ана Брнабић, с.р.
	

