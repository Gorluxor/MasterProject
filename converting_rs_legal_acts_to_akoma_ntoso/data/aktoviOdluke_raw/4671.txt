





На
основу члана 47. став 1. Закона о културним добрима („Службени гласник Републике
Србије”, број 71/94),

Влада
Републике Србије доноси

ОДЛУКУ

о утврђивању куће Радојичића
у Чучугама за споменик културе

„Службени гласник
РС”, број 32 од 7.06.2001.





Тачка 1.

Кућа
Радојичића у Чучугама утврђује се за споменик културе.

Тачка 2.

Кућа
Радојичића у Чучугама (у даљем тексту: споменик културе) налази се на територији
општине Уб, у Чучугама, у приватној својини, на катастарској парцели број 286, КО
Чучуге. 

Споменик
културе је полубрвнара – получатмара, подигнута у другој половини 19 века. Саграђена
је делом над подрумом зиданим у камену као троделна полубрвнара покривена бибер
црепом. 

Већим
димензијама и солидном грађом, као и деловима ентеријера (зидано огњиште и вериге,
полица за држање судова са водом, долап), кућа Радојичића у Чучугама претставља
вредан пример куће овог типа сачуван по изузетку у Ваљевској Тамнави у којој је
у прошлом веку била веома заступљена.

Тачка 3.

Заштићена
околина споменика културе обухвата катастарску парцелу број 286, КО Чучуге, у приватној
својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала, функционалних карактеристика и оригиналних натписа;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе;

4)
изградња инфраструктуре дозвољена је само уз претходно обезбеђење заштитних археолошких
ископавања и адекватне презентације налаза;

5)
адекватно одржавање унутрашње и спољне расвете.

Тачка 5.

Утврђују
се следеће мере заштите заштићене околине споменика културе:

1)
забрана градње објеката који нису у функцији споменика културе;

2)
забрана извођења радова којима се врши промена облика терена као и промена намене
терена;

3)
обезбеђење одговарајуће расвете екстеријера куће;

4)
уређење дворишта према елаборату надлежног завода за заштиту споменика културе.

Тачка 6.

Ову одлуку објавити у
„Службеном гласнику Републике Србије”.





05
број 633-1776/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



