


	
	Zakon

	


	
				Редакцијски пречишћен текст
				
				
				На основу члана 14. став 1. тачка 11) Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС) и тачке 446. Одлуке о адекватности капитала банке („Службени гласник РС”, број 103/16),
				Извршни одбор Народне банке Србије доноси
				ОДЛУКУ
				о стопи и начину одржавања заштитног слоја капитала за структурни системски ризик
				"Службени гласник РС", бр. 58 од 15. јуна 
				2017, 3 од 12. јануара 2018.
				1. Овом одлуком утврђује се стопа и начин одржавања заштитног слоја капитала за структурни системски ризик, с циљем спречавања и ублажавања дугорочних, нецикличних системских ризика.
				2. Поједини појмови, у смислу ове 
				одлуке, имају следеће значење:
				1) пласмани обухватају стања на 
				следећим рачунима прописаним Контним оквиром за банке у складу 
				са одлуком којом се прописује Контни оквир и садржина рачуна у 
				Контном оквиру за банке: 011, 012, 020, 021, 022, 024, 027, 028, 
				061, 062, 080, 081, 082, 084, 087, 088, 100, 102, 103, 104, 105, 
				106, 107, 108, 111, 112, 113, 120, 122, 124, 125, 126, 130, 131, 
				132, 134, 160, 161, 162, 163, 164, 165, 166, 168, 200, 201, 202, 
				203, 207, 211, 212, 213, 220, 222, 224, 225, 226, 230, 231, 232, 
				234, 260, 261, 262, 263, 264, 265, 266 и 268, и исказују се по 
				бруто принципу, односно пре умањивања за исправке вредности;
				2) привреда и становништво укључују 
				секторе који се означавају следећим шифрама секторске структуре 
				датим у Прилогу 3 одлуке којом се уређују прикупљање, обрада и 
				достављање података о стању и структури рачуна из Контног оквира 
				(у даљем тексту: Структура обавезних шифара): 17, 20, 21, 22, 
				23, 24, 25, 27, 30, 31, 32, 33, 34, 35, 37, 40, 60, 61, 80, 81, 
				90, 91, 93, 94 и 96;
				3) девизни и девизно индексирани 
				пласмани јесу девизни пласмани који се означавају следећим 
				шифрама валутне структуре датим у Структури обавезних шифара: 1, 
				2, 3, 4, 6, 7, I, J, K, L, M, N и O, као и динарски пласмани са 
				уговореном заштитом од ризика који се означавају следећим 
				шифрама уговорене заштите од ризика и примењене каматне стопе 
				датим у Структури обавезних шифара: 1, 2, 3, 4, 6, 7, 8, I, J, 
				K, L, M, N и O, као и E, F, G и H под условом да имају уговорену 
				заштиту од ризика у страној валути.
				*Службени гласник РС, број 3/2018
				3. Стопа заштитног слоја капитала за структурни системски ризик утврђује се у висини од 3% укупних девизних и девизно индексираних пласмана банке одобрених привреди и становништву у Републици Србији.
				4. Стопу из тачке 3. ове одлуке дужне су да примењују све банке код којих је учешће девизних и девизно индексираних пласмана одобрених привреди и становништву у Републици Србији у укупним пласманима те банке одобреним привреди и становништву у Републици Србији веће од 10%.
				Банке из става 1. ове тачке су дужне да на појединачној, консолидованој или потконсолидованој основи одржавају заштитни слој капитала за структурни системски ризик у висини утврђеној у тачки 3. ове одлуке.
				5. За потребе обрачуна учешћа девизних и девизно индексираних пласмана одобрених привреди и становништву у Републици Србији у укупним пласманима банке одобреним привреди и становништву у Републици Србији, пласмани се исказују по бруто принципу, без умањивања за исправке вредности.
				6. Банке које Народна банка Србије утврди као системски значајне дужне су да на појединачној, консолидованој или потконсолидованој основи примене збир заштитног слоја капитала за структурни системски ризик и заштитног слоја капитала за системски значајну банку који им је утврђен.
				7. Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 30. јуна 2017. године.
				ИО НБС број 45
				У Београду, 8. јуна 2017. године
				Председавајућа
				Извршног одбора Народне банке Србије
				гувернер
				Народне банке Србије,
				др Јоргованка Табаковић, с.р.
	

