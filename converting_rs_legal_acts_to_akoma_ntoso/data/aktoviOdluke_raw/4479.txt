


	
	Zakon

	


	
			Редакцијиски пречишћен текст
			
			
			На основу члана 51. став 2. и члана 54. став 2. Закона о високом образовању („Службени гласник РС”, бр. 88/17 и 27/18 – др. закон), члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о оснивању Академије пословних струковних студија Београд
			"Службени гласник РС", бр. 60 од 3. августа 
			2018, 74 од 5. октобра 2018.
			1. Овом одлуком оснива се високошколска установа под називом: Академија пословних струковних студија Београд (у даљем тексту: Академија), тако што се врши статусна промена спајања Београдске пословне школе – Високе школе струковних студија у Београду, Краљице Марије 73 (у даљем тексту: БПШ) и Високе пословне школе струковних студија у Блацу, Краља Петра I број 1 (у даљем тексту ВПШ).
			2. Седиште Академије је у Београду, Краљице Марије 73.
			3. Академија је самостална високошколска установа која у обављању делатности обједињује образовни, примењено-истраживачки и стручни и рад, као компоненте јединственог процеса високог образовања.
			Академија је установа која обавља делатност високог образовања кроз остваривање основних, специјалистичких и мастер струковних студија, из више научних и стручних области у оквиру образовно-научних поља друштвено-хуманистичких и техничко-технолошких наука.
			4. Академија интегрише функције свих организационих јединица и стручних служби у свом саставу и има својство правног лица са свим правима и обавезама у правном промету и према трећим лицима.
			Академија има високошколске јединице изван седишта без статуса правног лица, и то у:
			1) Блацу;
			2) Димитровграду;
			3) Јагодини;
			4) Новој Вароши;
			5) Сремској Митровици;
			6) Чачку.
			5. Академија има орган управљања – савет, орган пословођења – председника, стручне органе и студентски парламент.
			Утврђивање органа, поступак избора и разрешења, број чланова колективних органа, надлежност и друга питања у вези са органима Академије, уређују се статутом Академије, у складу са законом.
			6. Средства за обављање делатности Академије обезбеђују се из буџета Републике Србије и других извора финансирања, у складу са законом.
			7. Орган управљања Академије је Савет.
			До избора и конституисања Савета Академије у складу са Законом о високом образовању, статутом и општим актима Академије, његове послове обављаће Привремени савет у саставу:
			1) проф. др Александар Живковић, Економски факултет Универзитета у Београду;
			2) проф. др Драган Митровић, Правни факултет Универзитета у Београду;
			3) проф. др Часлав Митровић, Машински факултет Универзитета у Београду;
			4) проф. др Слободан Стаменковић, Факултет за пословне студије, Универзитет Мегатренд;
			5) проф. др Бранко Бјелић, Економски факултет Универзитета у Новом Саду.
			Именовањем Привременог савета престаје мандат органима управљања БПШ и ВПШ. 
			8. Привремени савет Академије:
			1) донеће статут Академије у року од 30 дана од дана ступања ове одлуке на снагу;
			2) донеће годишњи програм рада Академије;
			3) донеће опште акте неопходне за обављање делатности и функционисање Академије, у року од 90 дана од дана ступања на снагу ове одлуке;
			4) донеће план реорганизације високошколских јединица изван седишта;
			5) спровешће анализу пословања БПШ и ВПШ; 
			6) обављаће и друге послове из надлежности Савета утврђене Законом, статутом и другим општим актима.
			9. За вршиоца дужности председника Академије именује се проф. др Саша Бован, Правни факултет Универзитета у Београду.
			Именовањем вршиоца дужности председника Академије престаје мандат органима пословођења БПШ и ВПШ.
			Вршилац дужности председника Академије 
			обављаће послове органа пословођења БПШ и ВПШ до уписа Академије у 
			судски регистар.
			*Службени гласник РС, број 74/2018
			10. Вршилац дужности председника подноси захтев за издавање дозволе за рад у року од 60 дана од дана доношења статута Академије.
			11. Савет, председник и стручни органи Академије и студентски парламент биће изабрани, односно именовани, у складу са Законом о високом образовању, статутом и општим актима Академије, у року од шест месеци од дана доношења статута.
			Именовањем стручних органа и студентског парламента Академије у складу са Законом, статутом и општим актима Академије, престаје мандат стручним органима и студентским парламентима БПШ и ВПШ.
			12. Студенти БПШ и ВПШ уписани на студијске програме закључно са школском 2018/2019. годином настављају студије на уписаним студијским програмима према за почетком наставном плану и програму, условима и правилима студија, у складу са законом. 
			13. До добијања дозволе за рад и уписа Академије у судски регистар, БПШ и ВПШ и њихове јединце изван седишта настављају извођење акредитованих студијских програма, у складу са важећом дозволом за рад.
			14. До добијања дозволе за рад и уписа Академије у судски регистар, јавне исправе ће се издавати и оверавати сувим жигом БПШ и ВПШ, а потписиваће их вршилац дужности председника Академије. 
			15. Даном уписа у судски регистар, Академија преузима запослене, имовину, права и обавезе, матичне књиге студената и све друге евиденције БПШ и ВПШ.
			16. Ова одлука ступа на снагу осмог дана од дана објављивања у „Службеном гласнику Републике Србије”.
			05 број 02-02-7447/2018
			У Београду, 2. августа 2018. године
			Влада
			Председник,
			Ана Брнабић, с.р.
	

