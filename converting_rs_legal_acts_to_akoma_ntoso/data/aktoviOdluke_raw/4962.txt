


	
	Zakon


	
	На основу чл. 46. и 48. Закона о здравственој заштити („Службени гласник РС”, бр. 107/05, 72/09 – др. закон, 88/10, 99/10 и 57/11) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
	Влада доноси
	
	ОДЛУКУ
	о промени облика организовања Специјалне болнице за психијатријске болести „Др Лаза Лазаревић” у Београду
	
	"Службени гласник РС", број 54 од 29. маја 
	2012.
	
	1. Специјална болница за психијатријске болести „Др Лаза Лазаревић”, у Београду, основана Одлуком Владе 05 број 022-3570/2006 од 15. јуна 2006. године („Службени гласник РС”, број 51/06), мења облик организовања и организује се као клиника.
	2. Установа из тачке 1. ове одлуке послује под називом: Клиника за психијатријске болести „Др Лаза Лазаревић”, у Београду (у даљем тексту: Клиника).
	3. Седиште Клинике је у Београду, Улица вишеградска број 26.
	4. Оснивач Клинике је Република Србија, за коју на основу законског овлашћења оснивачка права врши Влада (у даљем тексту: оснивач).
	5. Клиника обавља високоспецијализовану специјалистичко- консултативну и стационарну здравствену делатност из области психијатрије, лабораторијску и другу дијагностику, као и фармацеутску здравствену делатност преко болничке апотеке, у складу са законом и Планом мреже здравствених установа.
	Клиника обавља и образовну и научноистраживачку делатност, у складу са законом.
	6. Средства и имовину за рад Клинике чине средства, имовина, права и обавезе Специјалне болнице за психијатријске болести „Др Лаза Лазаревић”, у Београду, са билансним стањем на дан 1. јула 2012. године.
	7. Клиника послује средствима у државној својини. 
	Клиника је установа са својством правног лица.
	8. Органи Клинике су директор, Управни одбор и Надзорни одбор.
	Управни одбор Клинике има седам чланова од којих су три члана из реда запослених на Клиници, а четири члана су представници оснивача.
	Надзорни одбор Клинике има пет чланова од којих су два члана из реда запослених на Клиници, а четири члана су представници оснивача.
	9. Запослени у Специјалној болници за психијатријске болести „Др Лаза Лазаревић”, у Београду, по ступању на снагу ове одлуке настављају да раде на Клиници, а своја права и обавезе остварују у складу са законом и општим актима Клинике.
	10. Управни и Надзорни одбор Специјалне болнице за психијатријске болести „Др Лаза Лазаревић”, у Београду, обављаће послове Управног и Надзорног одбора Клинике до именовања органа Клинике, у складу са овом одлуком.
	11. До именовања директора Клинике, његове послове ће обављати и вршити његова овлашћења директор Специјалне болнице за психијатријске болести „Др Лаза Лазаревић”, у Београду, проф. др Милутин Ненадовић.
	12. Клиника ће опште акте ускладити са овом одлуком у року од три месеца од дана уписа промене облика организовања у регистар код надлежног суда.
	13. Ова одлука ступа на снагу осмог дана од дана објављивања у „Службеном гласнику Републике Србије”.
	
	05 број 022-3561/2012
	У Београду, 24. маја 2012. године
	
	Влада
	Председник,
	др 
	Мирко Цветковић, с.р.

