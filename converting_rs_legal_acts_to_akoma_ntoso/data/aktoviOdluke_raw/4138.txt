


	
	Zakon


				На основу члана 9. ст. 1. и 5. Закона о стратешкој процени утицаја на животну средину („Службени гласник РС”, бр. 135/04 и 88/10),
				Републичка агенција за просторно планирање доноси
	
	
				ОДЛУКУ
				о изради Стратешке процене утицаја Регионалног просторног плана за територијалну целину општина Косовска Митровица (северни део), Звечан, Лепосавић и Зубин Поток на животну средину 
	
	"Службени гласник РС", број 27 од 20. априла 2011.  
	
	
				1. Приступа се изради Стратешке процене утицаја Регионалног просторног плана за територијалну целину општина: Косовска Митровица (северни део), Звечан, Лепосавић и Зубин Поток на животну средину (у даљем тексту: Стратешка процена).
				
	2. Разлози за израду Стратешке процене дефинисани су на основу територијалног обухвата и могућих утицаја Регионалног просторног плана за територијалну целину општина: Косовска Митровица (северни део), Звечан, Лепосавић и Зубин Поток (у даљем тексту: Регионални просторни план) на животну средину, на следећи начин: 
				– значај Регионалног просторног плана на заштиту животне средине и одрживи развој произилази из потребе да се заштити животна средина, побољша квалитет живота и обезбеди одрживи развој на подручју Регионалног просторног плана; 
				– потребе да се у планирању просторног развоја подручја Регионалног просторног плана сагледају стратешка питања заштите животне средине и обезбеди њихово решавање на одговарајући начин;
				– чињенице да Регионални просторни план представља оквир за припрему и реализацију просторних планова, развојних пројеката, програма и инвестиционих одлука.
				
	3. Стратешка процена се ради за подручје Регионалног просторног плана које обухвата административно подручје општина: Звечан, Лепосавић и Зубин Поток и део општине Косовска Митровица, односно целе КО: Видомирић, Суви До и Доње Винарце, и део КО Косовска Митровица (део северно од реке Ибар).
				
	4. Израда Стратешке процене је заснована на студијско - аналитичкој документацији из области просторног планирања, заштите животне средине и другој релевантној документацији.
				
	5. Стратешком проценом биће разматрана питања заштите ваздуха, вода, земљишта, живог света, природе и природних добара и прекограничних утицаја на животну средину, као и друга питања за која се у току израде утврди да захтевају одговарајућу обраду.
				
	6. Извештај о стратешкој процени, као документ којим се приказује поступак израде Стратешке процене, резултати до којих се дошло и начин интегрисања у поступак припреме Регионалног просторног плана, садржи:
				– Полазне основе Стратешке процене: обухват, предмет и циљеви Регионалног просторног плана, однос Регионалног просторног плана према релевантним планским и другим документима;
				– Опште и посебне циљеве Стратешке процене и индикаторе;
				– Процену могућих утицаја на животну средину: приказ стања животне средине на подручју Регионалног просторног плана; варијанте развоја планског подручја, укључујући сценарио нултог развоја и варијанте развоја и заштите планског подручја повољне са аспекта заштите животне средине; процену утицаја варијантних решења на животну средину, опис мера за спречавање и ограничавање негативних и увећање позитивних утицаја на животну средину, поређење варијантних решења и приказ разлога за избор најповољнијег; процену утицаја планских решења на животну средину, опис мера за спречавање и ограничавање негативних и увећање позитивних утицаја на животну средину; начин на који су при процени узети у обзир елементи животне средине и карактеристике утицаја;
				– Смернице за израду стратешких процена на нижим хијерархијским нивоима;
				– Програм праћења стања животне средине у току спровођења Регионалног просторног плана;
				– Приказ коришћене методологије;
				– Приказ начина одлучивања, опис разлога одлучујућих за избор Регионалног просторног плана са аспекта разматраних варијантних решења и приказ начина на који су питања животне средине укључена у Регионални просторни план;
				– Учешће заинтересованих страна у поступку израде и разматрања Извештаја о стратешкој процени;
				– Извод из Стратешке процене (закључак – нетехнички резиме).
				
	7. Носилац израде Стратешке процене је Републичка агенција за просторно планирање.
				
	8. Министарства, посебне организације, јавна предузећа и установе надлежне за послове пољопривреде, шумарства и водопривреде, саобраћаја, телекомуникација, енергетике, економије и регионалног развоја, туризма, заштите животне средине и просторног планирања, заштите споменика културе, заштите природе, као и други заинтересовани органи и организације, доставиће у року од 30 дана од дана ступања на снагу ове одлуке све расположиве податке, услове и документацију од значаја за израду Стратешке процене из делокруга свог рада носиоцу израде Стратешке процене. 
				
	9. Рок за израду Стратешке процене је 12 месеци од дана ступања на снагу Одлуке о изради Регионалног просторног плана.
				Стручни тим за израду Стратешке процене биће састављен од стручњака одговарајућег профила.
				Стратешка процена ће се вршити у складу са европским и међународним принципима теорије и добре праксе у изради стратешке процене утицаја на животну средину за исту врсту планских докумената.
				
	10. Средства за израду Стратешке процене обезбедиће Министарство животне средине, рударства и просторног планирања преко Косовско- Митровачког управног округа.
				
	11. Учешће јавности у разматрању Извештаја о стратешкој процени обезбеђује се у оквиру јавног увида о Нацрту регионалног просторног плана, у трајању од 30 дана, у зградама скупштина општина: Косовска Митровица, Звечан, Лепосавић, Зубин Поток.
				
	12. Одлука о изради Стратешке процене је саставни део Одлуке о изради Регионалног просторног плана.
				
	13. Ова одлука ступа на снагу осмог дана од дана објављивања у „Службеном гласнику Републике Србије”.
	
	
				Број 350-181-01/2011-01
				У Београду, 11. априла 2011. године
				Републичка агенција за просторно планирање
				Директор,
				проф. др Борислав Стојков, с.р.
	
