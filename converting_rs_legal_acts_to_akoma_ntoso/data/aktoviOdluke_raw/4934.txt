



На
основу члана 42. став 3. Закона о добровољним пензијским фондовима и пензијским
плановима („Службени гласник РС”, број 85/2005), 

Гувернер
Народне банке Србије доноси





ОДЛУКУ

о ближој садржини и стандардизованом
формату уговора о чланству у

добровољном пензијском
фонду

„Службени гласник РС“,
број 23 од 17.марта 2006.





1. Овом одлуком утврђује се
ближа садржина и стандардизовани формат уговора о чланству у добровољном пензијском
фонду (у даљем тексту: уговор о чланству).

2. Уговор о чланству садржи:

1) – за физичко лице члана
добровољног пензијског фонда (у даљем тексту: фонд): име и презиме, адресу пребивалишта,
односно боравишта, датум рођења, јединствени матични број грађана и држављанство,
а ако је то лице страни држављанин – и број путне исправе, 

– за правно лице: пословно
име, седиште, матични број и порески идентификациони број;

2) податке о идентитету друштва
за управљање фондом и физичког лица које га заступа;

3) назив фонда и податке о
дозволи за управљање фондом;

4) податке о идентитету обвезника
уплате (правно, односно физичко лице);

5) одредбу о евентуалним додатним
захтевима члана фонда који се односе на начин и рокове обавештавања о стању на његовом
индивидуалном рачуну;

6) одредбу о обавези друштва
за управљање фондом да чланове фонда обавештава о променама у инвестиционој политици
и правилнику о тарифи, као и о осталим правилима пословања значајним за чланове
фонда;

7) одредбу којом се утврђује
да чланство у фонду не престаје престанком уплаћивања пензијских доприноса и одређује
да чланови фонда неће бити тужени ако престану да уплаћују те доприносе;

8) одредбу којом се утврђује
обавеза члана фонда да друштву за управљање фондом плаћа накнаду;

9) одредбу о обавези члана
фонда да плаћа трошкове преноса рачуна, трошкове у вези с додатним захтевима који
се односе на начин и рокове обавештавања о стању на његовом индивидуалном рачуну
и друге трошкове.

3. Уговор о чланству мора садржати
и изјаву лица које приступа фонду којом то лице потврђује да у потпуности разуме
проспект фонда и накнаде које се наплаћују.

4. Уговор о чланству је типски
уговор, истоветан је за све чланове фонда и доступан за преузимање на интернет страници
друштва за управљање фондом.

Стандардни део уговора о чланству
даје се на обрасцу који је приложен уз ову одлуку и њен је саставни део.

5.
Ова одлука ступа на снагу осмог дана од дана објављивања у „Службеном гласнику РС”,
а примењује се од 1. априла 2006. године. 





О. број 17

У Београду, 10. марта 2006. године

Гувернер

Народне банке Србије,

Радован Јелашић, с.р.









