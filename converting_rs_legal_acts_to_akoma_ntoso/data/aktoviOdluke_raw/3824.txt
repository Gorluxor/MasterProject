


	
	Zakon



	
			На основу чл. 11, 264. и 265. Закона о привредним друштвима („Службени гласник РС”, бр. 36/11, 99/11, 83/14 – др. закон, 5/15, 44/18 и 95/18), члана 6. став 2. Закона о јавним предузећима („Службени гласник РС”, број 15/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),
			Влада доноси
			ОДЛУКУ
			о изменама и допунама оснивачког акта Јавног предузећа „Транснафта”
			"Службени гласник РС", број 40 од 7. јуна 
			2019.
			I. УВОДНЕ ОДРЕДБЕ
			Члан 1.
			Јавно предузеће „Транснафта”, Змај Јове Јовановића 1, Панчево, матични број 20084731, организује се као акционарско друштво, које послује у складу са прописима којима се уређује правни положај привредних друштава (у даљем тексту: Друштво) и прописима којима се уређује пословање јавних предузећа, ради обављања делатности транспорта нафте нафтоводима, транспорта деривата нафте продуктоводима, као и других делатности утврђених статутом Друштва.
			Према Одлуци о промени правне форме Јавног предузећа „Транснафта”, Јавно предузеће „Транснафта”, матични број 20084731, мења правну форму из правне форме јавног предузећа у правну форму акционарског друштва и наставља да послује под пуним пословним именом Акционарско друштво за транспорт нафте нафтоводима и транспорт деривата нафте продуктоводима „Транснафта” Панчево и скраћеним пословним именом: ТРАНСНАФТА АД Панчево.
			II. ПОДАЦИ О ОСНИВАЧУ
			Члан 2.
			Оснивач и једини акционар Друштва је Република Србија, а права оснивача остварује Влада, Београд, Немањина 11, матични број 07020171 (у даљем тексту: Оснивач).
			Друштво је уписано у Регистар привредних субјеката под бројем БД 92174/2005 од 1. октобра 2005. године. 
			III. ПОСЛОВНО ИМЕ И СЕДИШТЕ
			Члан 3.
			Друштво послује под пуним пословним именом: Акционарско друштво за транспорт нафте нафтоводима и транспорт деривата нафте продуктоводима „Транснафта” Панчево.
			Скраћено пословно име Друштва је: ТРАНСНАФТА АД Панчево.
			Пуно пословно име на енглеском језику је: Joint stock company for oil pipeline transport and oil product pipeline transport „Transnafta” Pancevo.
			Скраћено пословно име Друштва на енглеском језику је: TRANSNAFTA JSC PANCEVO.
			Седиште Друштва је у Панчеву, Змај Јове Јовановића 1.
			Члан 4.
			Друштво је основано на неодређено време.
			Друштво има својство правног лица и права, обавезе и одговорности утврђене законом, овом одлуком и статутом Друштва (у даљем тексту: Статут).
			Друштво у правном промету са трећим лицима има сва овлашћења и иступа у своје име и за свој рачун.
			Друштво може да има печат, штамбиљ и заштитни знак, чији се изглед и садржина утврђују општим актом Друштва у складу са Статутом.
			Статутом се ближе уређују: пословно име и седиште, печат, штамбиљ и заштитни знак, претежна делатност и друге делатности, права, планирање рада и развоја, подаци о висини уписаног и уплаћеног, односно унетог основног капитала, битни елементи издатих акција, врсте и класе акција и других хартија од вредности које је Друштво овлашћено да изда, имовина, финансијско пословање, услови и начин утврђивања и распоређивања добити, начин покрића губитака и сношење ризика, оснивачка права и управљање зависним друштвима капитала, заступање, органи и њихов делокруг и рад, заштита животне средине, јавност у раду, општа акта и друга питања од значаја за рад и пословање Друштва.
			IV. ДЕЛАТНОСТ ДРУШТВА
			Члан 5.
			Претежна делатност Друштва је: Цевоводни транспорт.
			Шифра делатности: 49.50.
			У оквиру делатности из става 1. овог члана, Друштво обавља транспорт нафте нафтоводима и транспорт деривата нафте продуктоводима, као енергетске делатности од општег интереса, у складу са законом којим се урeђује област енергетике.
			Друштво може да обавља и све друге делатности утврђене Статутом, као и послове спољнотрговинског промета у оквиру тих делатности, у складу са законом.
			V. ПРАВА, ОБАВЕЗЕ И ОДГОВОРНОСТИ ОСНИВАЧА ПРЕМА ДРУШТВУ И ДРУШТВА ПРЕМА ОСНИВАЧУ
			Члан 6.
			Оснивач има статусна и имовинска права на начин утврђен законом.
			Члан 7.
			Остваривање општег интереса у Друштву обезбеђује се давањем претходне сагласности или сагласности Оснивача на акте Друштва у складу са законом и Статутом.
			Ради обезбеђивања заштите општег интереса у Друштву Оснивач даје сагласност на:
			1) Статут;
			2) дугорочни и средњорочни план пословне стратегије и развоја Друштва; 
			3) годишњи, односно трогодишњи програм пословања Друштва, усклађен са дугорочним и средњорочним планом пословне стратегије и развоја из тачке 2) овог члана;
			4) одлуку о расподели добити Друштва, односно одлуку о начину покрића губитка;
			5) одлуку о давању гаранција, авала, јемстава, залога и других средстава обезбеђења за послове који нису из оквира делатности од општег интереса;
			6) тарифу (одлуку о ценама, тарифни систем и др.) за делатности од општег интереса, осим ако другим законом није предвиђено да ту сагласност даје други државни орган или другачије није прописано законом;
			7) одлуку о располагању (прибављању и отуђењу) средствима у јавној својини која су пренета у својину Друштва, велике вредности, која је у непосредној функцији обављања делатности од општег интереса, утврђених оснивачким актом;
			8) акт о исплати стимулације за генералног директора и извршне директоре;
			9) акт о општим условима за испоруку производа и услуга, уколико се ради о обављању делатности од општег интереса, осим ако другим законом није предвиђено да ту сагласност даје други државни орган или другачије није прописано законом;
			10) одлуку о куповини, продаји или издавању акција или удела у другом привредном субјекту;
			11) одлуку о смањењу и повећању капитала Друштва;
			12)	акт о процени вредности капитала, као и на програм и одлуку о својинској трансформацији;
			13) одлуку о избору представника Друштва у скупштини друштва капитала које обавља делатност од општег интереса, чији је једини власник Друштво;
			14) друге одлуке, у складу са законом којим се одређује обављање делатности од општег интереса и Статутом.
			Оснивач даје претходну сагласност на следеће одлуке Друштва:
			1) о улагању капитала;
			2) о статусним променама;
			3) о оснивању других правних субјеката.
			Акт на који Оснивач даје сагласност сматра се донетим кад Оснивач на њега да сагласност.
			Члан 8.
			У случају поремећаја у пословању Друштва, Оснивач, у складу са законом, предузима мере којима ће се обезбедити несметано обављање делатности од општег интереса Друштва, а нарочито:
			1) промену унутрашње организације Друштва;
			2) разрешење органа које именује и именовање привремених органа;
			3) ограничење у погледу права располагања појединим средствима у јавној својини;
			4) друге мере одређене законом којим се одређује делатност од општег интереса и овом одлуком.
			Члан 9.
			За време ратног стања или непосредне ратне опасности Оснивач може у Друштву утврдити организацију за извршавање послова од стратешког значаја за Републику Србију.
			Члан 10.
			Друштво је дужно да организује свој рад и пословање на начин којим се обезбеђује:
			1) трајно и несметано обављање делатности од општег интереса на начин уређен законом и прописима на основу закона;
			2) предузимање мера одржавања и развоја објеката и опреме који служе обављању делатности од општег интереса;
			3) развој и унапређење квалитета обављања делатности од општег интереса, као и унапређење организације и ефикасности рада;
			4) обезбеђивање техничко-технолошког и економског јединства система и усклађености његовог развоја;
			5) стицања добити;
			6) остваривања другог законом утврђеног интереса.
			Члан 11.
			Запослени у Друштву имају право на штрајк које остварују у складу са законом којим се уређује штрајк, колективним уговором и другим актом.
			У случају штрајка, Друштво је дужно да обезбеди услове за обављање минимума процеса рада, у складу са законом којим се уређује штрајк и актом Оснивача о одређивању минимума процеса рада у Друштву.
			Ако се у Друштву не обезбеде услови за остваривање минимума процеса рада, у њему се спроводе мере утврђене законом којим се уређује правни положај јавних предузећа и других облика организовања који обављају делатност од општег интереса.
			VI. УСЛОВИ И НАЧИН УТВРЂИВАЊА И РАСПОРЕЂИВАЊА ДОБИТИ И НАЧИН ПОКРИЋА ГУБИТАКА И СНОШЕЊЕ РИЗИКА
			Члан 12.
			Друштво послује по тржишним условима, у складу са законом.
			Добит и губитак Друштва утврђују се у складу са законом, актом Оснивача, Статутом и другим актима којима се уређује расподела добити и покриће губитка.
			Одлуку о расподели добити Друштва доноси Скупштина, уз сагласност Оснивача, и њоме се одређује део средстава који се уплаћује у буџет Републике Србије, у складу са законом.
			Одлуку о начину покрића губитка Друштва доноси Скупштина, уз сагласност Оснивача.
			Члан 13.
			Друштво за своје обавезе одговара целокупном својом имовином.
			Оснивач не одговара за обавезе Друштва, осим у случајевима предвиђеним законом.
			Друштво може улагати капитал у већ основана друштва капитала, уз претходну сагласност Оснивача. 
			VII. УСЛОВИ И НАЧИН ЗАДУЖЕЊА ДРУШТВА
			Члан 14.
			Друштво се може задуживати на домаћем и иностраном финансијском тржишту под условом да је финансијски и кредитно способно да преузме отплату зајма.
			Друштво се може задужити под условима и на начин предвиђеним законом и Статутом.
			На одлуку о задужењу велике вредности у смислу закона који уређује правни положај привредних друштава сагласност даје Оснивач.
			VIII. ЗАСТУПАЊЕ ДРУШТВА 
			Члан 15.
			Друштво у пословима унутрашњег и спољнотрговинског промета заступа и представља генерални директор, без ограничења овлашћења.
			Друштво могу да заступају и извршни директори као и друга лица одређена на начин утврђен Статутом.
			Генерални директор може, у оквиру својих овлашћења, дати другом лицу писано пуномоћје за заступање Друштва.
			Одбор директора даје и опозива прокуру, у складу са законом.
			IX. ИЗНОС ОСНОВНОГ КАПИТАЛА, ПОДАТАК О УЛОГУ ОСНИВАЧА И ПОДАТАК О АКЦИЈАМА ДРУШТВА
			Члан 16.
			Основни капитал Друштва (у даљем тексту: основни капитал), на дан 6. децембар 2018. године, износи укупно 3.397.308.000,00 динара, од чега је уписани и уплаћени новчани улог у износу укупно 42.626,00 динара и уписани и унети неновчани улог у износи укупно 3.397.265.374,00 динара.
			Основни капитал Друштва је 100% акцијски капитал и подељен је на 3.397.308 обичних акција са правом гласа, појединачне номиналне вредности од 1.000,00 динара.
			Обичне акције Друштва из става 2. овог члана које се издају у складу са овом одлуком, издају се, преносе и евидентирају у облику електронског записа у информационом систему Централног регистра, депоа и клиринга хартија од вредности, те ће носити ISIN број и CFI код који ће им бити додељен од стране Централног регистра депоа и клиринга хартија од вредности.
			Све обичне акције издате су и у власништву су Оснивача, односно укупно учешће Оснивача у основном капиталу је 100%.
			X. ОРГАНИ ДРУШТВА И ЊИХОВА НАДЛЕЖНОСТ
			Члан 17.
			Управљање Друштвом организовано је као једнодомно.
			Органи Друштва су Скупштина и Одбор директора са генералним директором.
			Састав и начин рада органа Друштва уређује се Статутом.
			Члан 18.
			Функцију Скупштине врши Оснивач преко овлашћених представника.
			а) Надлежност Скупштине
			Члан 19.
			Скупштина Друштва:
			1) доноси дугорочни и средњорочни план пословне стратегије и развоја, уз сагласност Оснивача, и одговорна је за њихово спровођење;
			2) доноси програм пословања Друштва усклађен са дугорочним и средњорочним планом пословне стратегије и развоја, уз сагласност Оснивача;
			3) усваја извештаје о степену реализације програма пословања;
			4) усваја финансијске извештаје Друштва и консолидоване финансијске извештаје са извештајем овлашћеног ревизора;
			5) доноси одлуку о расподели добити, односно начину покрића губитка Друштва, уз сагласност Оснивача; 
			6) именује чланове Комисије за ревизију;
			7) усваја извештај Комисије за ревизију и предузима мере за отклањање неправилности утврђених извештајем;
			8) одлучује о изменама Статута, уз сагласност Оснивача;
			9) одлучује о улагању капитала и оснивању друштва капитала, уз претходну сагласност Оснивача;
			10)  одлучује о промени правне форме, престанку друштава капитала у складу са законом, уз сагласност Оснивача;
			11) одлучује о повећању и смањењу основног капитала, као и свакој емисији хартија од вредности, уз сагласност Оснивача;
			12) доноси акт о процени вредности капитала Друштва, уз сагласност Оснивача;
			13) одлучује о статусним променама, уз претходну сагласност Оснивача;
			14) одлучује о промени претежне делатности, уз сагласност Оснивача;
			15) одлучује о промени седишта и пословног имена Друштва, уз сагласност Оснивача;
			16) одлучује о стицању и располагању имовином велике вредности у смислу закона којим се уређује правни положај привредних друштава и закона којим се уређује правни положај јавних предузећа, уз сагласност Оснивача;
			17) усваја извештаје Одбора директора;
			18) утврђује цену приступа систему за транспорт нафте нафтоводима или транспорт деривата нафте продуктоводима, у складу са законом;
			19) доноси одлуку о висини цена услуга за обављање делатности које нису од општег интереса, у складу са законом;
			20) одлучује о образовању и укидању огранака Друштва и одређује заступнике огранака, на предлог генералног директора;
			21) усваја политику зарада генералног директора и извршних директора и закључује уговор о раду са генералним директором;
			22) доноси план јавних набавки Друштва;
			23) доноси пословник о свом раду којим се ближе уређује начин рада;
			24) одлучује о другим питањима у складу са законом, Статутом и општим актима Друштва.
			б) Надлежност Одбора директора 
			Члан 20.
			Одбор директора:
			1)  води послове Друштва и одређује унутрашњу организацију Друштва;
			2)  врши унутрашњи надзор над пословањем Друштва;
			3)  установљава рачуноводствене политике Друштва и политике управљања ризицима;
			4)  разматра нацрте финансијских извештаја Друштва по предлогу Генералног директора и подноси их Скупштини на усвајање;
			5)  одговара за тачност пословних књига Друштва;
			6)  одговара за тачност предложених финансијских извештаја Друштва и консолидованих финансијских извештаја;
			7) даје и опозива прокуру;
			8) сазива седнице Скупштине и утврђује предлог дневног реда са предлозима одлука;
			9) доноси одлуку о расподели међудивиденди;
			10) предлаже Скупштини политику зарада генералног директора и извршних директора и утврђује предлоге уговора о раду  генералног директора и извршних директора;
			11) израчунава износе дивиденди, одређује дан и поступак њихове исплате, а одређује и начин њихове исплате у оквиру овлашћења која су му дата Статутом или одлуком Скупштине;
			12) извршава одлуке Скупштине;
			13) разматра предлог плана јавних набавки Друштва и предлаже Скупштини његово доношење;  
			14) доноси, односно усваја општа акта Друштва за које законом и Статутом није утврђена надлежност другог органа;
			15) доноси пословник о свом раду којим се ближе уређује начин рада;
			16) врши друге послове и доноси одлуке у складу са законом, Статутом, општим актима Друштва и одлукама Скупштине.
			в) Надлежност генералног директора
			Члан 21.
			Генерални директор:
			1) представља и заступа Друштво;
			2) координира рад извршних директора, председава седницом Одбора директора и предлаже њен дневни ред;
			3) организује и руководи процесом рада у Друштву;
			4) води пословање Друштва;
			5) одговара за законитост рада Друштва;
			6) предлаже дугорочни и средњорочни план пословне стратегије и развоја и одговоран је за њихово спровођење;
			7) предлаже програм пословања и одговоран је за његово спровођење;
			8) предлаже финансијске извештаје Друштва;
			9) извршава одлуке Одбора директора и Скупштине;
			10) бира извршне директоре;
			11) предлаже директора друштва капитала чији је једини власник Друштво и бира представнике Друштва у скупштини тог друштва капитала, у складу са законом;
			12) закључује уговоре о раду са извршним директорима;
			13) одлучује о правима и обавезама запослених из радног односа;
			14) доноси акт о унутрашњој организацији и систематизацији послова као и друге опште акте за чије доношење је овлашћен законом или одлуком Скупштине;
			15) обавља и друге послове одређене законом и Статутом и општим актима Друштва.
			Члан 22.
			Састав и делокруг рада органа Друштва, услови и поступак њиховог избора, трајање и престанак мандата и друга питања из или у вези са радом органа управљања Друштва уређују се законом којим се уређује правни положај јавних предузећа и других облика организовања који обављају делатност од општег интереса, законом којим се уређује правни положај привредних друштава и Статутом.
			XI. ИМОВИНА КОЈА СЕ НЕ МОЖЕ ОТУЂИТИ И РАСПОЛАГАЊЕ СТВАРИМА У ЈАВНОЈ СВОЈИНИ ПРЕНЕТИМ У СВОЈИНУ ДРУШТВА
			Члан 23.
			Друштво има своју имовину којом управља и располаже у складу са законом, овом одлуком и Статутом. 
			Имовину Друштва чине право својине на покретним и непокретним стварима, новчана средства и хартије од вредности и друга имовинска права, која су пренета у својину Друштва у складу са законом, укључујући и право коришћења на стварима у јавној својини.
			Члан 24.
			Систем за транспорт нафте нафтоводима и систем за транспорт деривата нафте продуктоводима не може се отуђити из својине Друштва, нити може бити предмет оптерећења или принудног извршења.
			Друштво располаже средствима велике вредности, а која су у непосредној функцији обављања делатности од општег интереса, на основу одлуке Скупштине, уз претходну сагласност Оснивача.
			Друштво слободно и самостално располаже својом имовином, односно стварима и правима у власништву Друштва, изузев средстава из става 1. овог члана, у складу са законом и Статутом.
			XII. РАЗВОЈ ОБАВЉАЊА ДЕЛАТНОСТИ ОД ОПШТЕГ ИНТЕРЕСА
			Члан 25.
			Друштво  је дужно да у складу са законом, плановима рада и развоја и програмом пословања, обезбеди: услове за рад и несметано функционисање система за транспорт нафте нафтоводима и транспорт деривата нафте продуктоводима; безбедност, редовно одржавање, развој и техничко-технолошко повезивање у јединствен систем транспорта нафте нафтоводима и транспорта деривата нафте продуктоводима у Републици Србији и предузимање мера којима ће се допринети повезивању тих система са системима других држава за транспорт нафте и деривата нафте, као и друге прописане услове.
			XIII. ЗАШТИТА ЖИВОТНЕ СРЕДИНЕ
			Члан 26.
			Друштво је дужно да у обављању делатности обезбеди потребне услове за заштиту и унапређење животне средине и да спречава узроке и отклања последице које угрожавају животну средину.
			XIV. ПРЕЛАЗНЕ И ЗАВРШНЕ ОДРЕДБЕ
			Члан 27.
			Председник Надзорног одбора Јавног предузећа „Транснафта” именован Решењем о именовању председника и чланова Надзорног одбора Јавног предузећа „Транснафта” („Службени гласник РС”, бр. 109/13 и 92/15 – др. закон) и Решењем о именовању члана Надзорног одбора Јавног предузећа „Транснафта” („Службени гласник РС”, број 95/15), вршиће функцију председника и чланова Скупштине, односно представника оснивача у Скупштини Акционарског друштва за транспорт нафте нафтоводима и транспорт деривата нафте продуктоводима „Транснафта” Панчево, до именовања нових представника од стране Оснивача, у складу са законом.
			Директор Јавног предузећа „Транснафта” именован Решењем о именовању директора Јавног предузећа „Транснафта” („Службени гласник РС”, број 18/18), вршиће функцију као Генерални директор Акционарског друштва за транспорт нафте нафтоводима и транспорт деривата нафте продуктоводима „Транснафта” Панчево, а који ће извршити оверу ове одлуке, у складу са законом.
			Генерални директор именоваће Одбор директора у року од 90 дана од дана регистрације промене правне форме Друштва.
			Извршни директори Јавног предузећа „Транснафта” настављају да обављају функцију извршних директора и руководе функцијама Друштва именовани у оквиру Одбора директора Акционарског друштва за транспорт нафте нафтоводима и транспорт деривата нафте продуктоводима „Транснафта” Панчево, у складу са привременом одлуком Генералног директора донетом у року до петнаест дана од дана регистрације промене правне форме Друштва, до именовања у Одбор директора из става 3. овог члана.
			Члан 28.
			Акционарско друштво за транспорт нафте нафтоводима и транспорт деривата нафте продуктоводима „Транснафта” Панчево наставља са радом у складу са овом одлуком, законом којим се уређује правни положај јавних предузећа и других облика организовања који обављају делатност од општег интереса, законом којим се уређује правни положај привредних друштава и Статутом.
			Акти Акционарског друштва за транспорт нафте нафтоводима и транспорт деривата нафте продуктоводима „Транснафта” Панчево ускладиће се са овом одлуком и Статутом у року од девет месеци од дана доношења ове одлуке и Статута.
			Члан 29.
			Ову одлуку објавити у „Службеном гласнику Републике Србије”.
			05 број 023-5499/2019
			У Београду, 6. јуна 2019. године
			Влада
			Председник,
			Ана Брнабић, с.р.
	

