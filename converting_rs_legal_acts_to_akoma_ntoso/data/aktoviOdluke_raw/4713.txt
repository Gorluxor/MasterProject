



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ СРПСКЕ
ПРАВОСЛАВНЕ ЦРКВЕ СВ. ГЕОРГИЈА У ТАРАШУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Српска православна црква Св. Георгија у Тарашу, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Српска православна црква Св. Георгија у Тарашу, са
покретним стварима у њој које су од посебног културног и историјског значаја (у
даљем тексту: споменик културе), налази се на територији општине Зрењанин, у
Тарашу, у Улици Жарка Зрењанина број 7, у приватној својини, на катастарској
парцели број 1 КО Тараш.

Споменик културе подигнут је 1853. године у
класицистичком духу. То је монументална једнобродна грађевина са полукружном
апсидом и звоником који доминира западним прочељем. Постављен је у правцу
запад-исток и повучен у односу на регулацију улице. Конструктивни склоп чине
масивни ободни зидови и полукружни луци који носе полуобличасте сводове. На
западној фасади је изражен портик са масивним слободностојећим стубовима
кружног пресека на високом постаменту, надвишени архитравом и тимпаноном.
Особеност ове грађевине је да се монументални портици јављају и на јужној и
северној фасади, где са плитко избаченим певницама и зидовима испод звоника
формирају две дубоке нише. Над овим портицима нема тимпанона, а стубови су
полукружног пресека. Иконостас, израђен 1890. године у новосадској радионици
Луке Алексијевића, својим уметничким квалитетима не превазилази оквире
просечног занатског рада.

Основа и фасаде цркве су веома правилне, одликују се
прецизном симетријом и правилним геометријским облицима који указују да је
црква изведена по инжењерском пројекту, као што велики распони и прецизна
изведба конструктивних елемената (лукови и сводови) сведоче о умешности
градитеља. Својом монументалношћу, смелим конструктивним решењима, прецизним и
квалитетним извођењем, споменик културе представља пример успеле архитектонске
концепције и градитељске инвентивности.

Тачка 3.

Заштићена околина споменика културе обухвата
катастарске парцеле бр. 1 и 2 КО Тараш.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера цркве, хоризонталног и вертикалног габарита, облика и нагиба крова,
свих конструктивних и декоративних елемената, оригиналних материјала,
функционалних карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе.

Тачка 5.

Утврђују се следеће мере заштите заштићене околине
споменика културе:

1) забрана изградње објеката који својом архитектуром,
габаритом и висином угрожавају споменик културе;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) забрана складиштења материјала и стварања депонија;

4) урбанистичко, комунално и хортикултурно опремање,
одржавање и коришћење површина унутар заштићене околине.

Тачка 6.

Списак покретних добара од посебног културног и
историјског значаја која се налазе у српској православној цркви Св. Георгија у
Тарашу чини саставни део ове одлуке и чува се у српској православној цркви Св.
Георгија у Тарашу.

Тачка 7.

Ову одлуку објавити у „Службеном гласнику Републике
Србије”.



05 број 633-4733/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



