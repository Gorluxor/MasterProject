


	
	Zakon

	


	
				На основу члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				ОДЛУКУ
				о образовању Националног савета за развој туризма Републике Србије
				"Службени гласник РС", број 94 од 19. 
				октобра 2017.
				1. Овом одлуком образује се Национални савет за развој туризма Републике Србије (у даљем тексту: Национални савет) и утврђује се његов задатак, састав и начин рада.
				2. Задаци Националног савета су:
				1) успостављање координације и комуникације свих укључених страна у циљу развоја туристичке индустрије и позиционирања Републике Србије;
				2) обезбеђивање јавности и одговорности у домену развоја Републике Србије као туристичке дестинације у развоју туристичких производа Републике Србије;
				3) повећање степена конкурентности туристичке привреде Републике Србије као туристичке дестинације и унапређење пословне климе у туризму;
				4) унапређење инвестиционе климе и повећање инвестиционог улагања у туризам;
				5) анализа ефикасности микрорегиона (инфраструктура, туристички производи, брендирање);
				6) предузимање мера за унапређење конкурентности кроз промоцију и маркетинг, изградњу инфраструктуре, усклађивање локалних и регионалних институција и друго.
				3. У Национални савет именују се:
				– за председника:
				др Расим Љајић, потпредседник Владе и министар трговине, туризма и телекомуникација;
				– за заменика председника:
				проф. др Слободан Унковић, емеритус и директор Департмана за последипломске студије и међународну сарадњу Универзитета Сингидунум;
				– за чланове:
				1) др Мирослав Кнежевић, државни секретар у Министарству трговине, туризма и телекомуникација;
				2) др Мехо Махмутовић, државни секретар у Министарству здравља;
				3) Предраг Перуничић, државни секретар у Министарству омладине и спорта;
				4) Драган Стевановић, државни секретар у Министарству привреде;
				5) Зоран Лакићевић, државни секретар у Министарству грађевинарства, саобраћаја и инфраструктуре;
				6) Зоран Јањатовић, вршилац дужности помоћника министра пољопривреде, шумарства и водопривреде;
				7) Александар Весић, Министарство заштите животне средине;
				8) Александра Фулгоси, вршилац дужности помоћника министра културе и информисања;
				9) др Рената Пинџо, вршилац дужности помоћника министра трговине, туризма и телекомуникација; 
				10) Вера Божић Трефалт, вршилац дужности помоћника министра трговине, туризма и телекомуникација; 
				11) Иван Ђоковић, потпредседник Покрајинске владе и покрајински секретар за привреду и туризам; 
				12) Наташа Вукшић, Кабинет председника Републике;
				13) Ана Илић, саветник председника Владе; 
				14) Марија Лабовић, вршилац дужности директора Туристичке организације Србије;
				15) Мирољуб Алексић, потпредседник Привредне коморе Србије и председник „Alco group” д.о.о. Београд;
				16) Тијана Маљковић, секретар Удружења за туризам, Привредна комора Србије;
				17) Милинко Величковић, секретар Секретаријата за привреду, Градска управа града Београда;
				18) Дане Кондић, генерални директор привредног друштва ,,Air Serbia” а.д. Београд;
				19) проф. др Емилија Манић, Економски факултет, Универзитет у Београду;
				20) проф. др Владимир Стојановић, Природно-математички факултет, Универзитет у Новом Саду;
				21) др Георги Генов, директор Пословног удружења хотелско угоститељске привреде „Хорес”;
				22) Александар Сеничић, директор Националне асоцијације туристичких агенција „Yuta”;
				23) Владан Вешковић, секретар Удружења бања Србије;
				24) Љубица Милојевић, стручњак Светске туристичке организације.
				Национални савет има секретара, који учествује у раду Националног савета без права одлучивања.
				Секретар Националног савета има заменика.
				Секретар Националног савета је Вера Ровчанин Орловић, виши саветник у Министарству трговине, туризма и телекомуникација, а заменик секретара Јасна Симовић, самостални саветник у Министарству трговине, туризма и телекомуникација.
				Секретар Националног савета стара се о извршењу закључака Националног савета и обавља друге послове који су одређени пословником и другим актима Националног савета.
				4. Рад Националног савета се одвија на седницама. Седницу Националног савета сазива председник Националног савета. Предлог дневног реда седнице утврђују председник Националног савета и потпредседник Националног савета.
				Седницом Националног савета председава председник Националног савета, а у његовом одсуству заменик председника Националног савета.
				Потпредседник Националног савета бира се на предлог председника Националног савета на период од годину дана. Сваки члан Националног савета са правом гласа има мандат од годину дана на месту потпредседника.
				Закључке и друге акте Националног савета потписује председник Националног савета.
				Седници Националног савета могу присуствовати представници органа државне управе, представници других организација и удружења, као и стручњаци из различитих области, ради давања стручних мишљења у вези са појединим питањима која Национални савет разматра.
				Национални савет доноси пословник о свом раду.
				Пословником Националног савета уређује се начин на који се обављају административни и технички послови Националног савета.
				5. Стручне и административно-техничке послове за потребе Националног савета обавља Министарство трговине, туризма и телекомуникација.
				6. Национални савет може, у циљу ефикаснијег обављања својих послова, образовати стручне тимове и радне групе.
				7. Национални савет је дужан да најмање једном годишње Влади достави извештај о свом раду.
				8. За рад Националног савета није потребно обезбедити средства у буџету Републике Србије.
				9. Даном ступања на снагу ове одлуке престаје да важи Одлука о образовању Националног савета за развој туризма Републике Србије („Службени гласник РС”, број 12/17).
				10. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 02-10120/2017
				У Београду, 19. октобра 2017. године
				Влада
				Председник,
				Ана Брнабић, с.р.
	

