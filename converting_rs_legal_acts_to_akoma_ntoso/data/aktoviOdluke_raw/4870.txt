





На
основу члана 47. став 1. Закона о културним добрима („Службени гласник РС”,
број 71/94), 

Влада
доноси

ОДЛУКУ 

о утврђивању Виле
Митинац у Смедереву 

за споменик културе

„Службени гласник
РС”, број 115 од
27. децембра 2005.







1. Вила Митинац у
Смедереву утврђује се за споменик културе.

2. Вила Митинац у
Смедереву (у даљем тексту: споменик културе) налази се на територији општине
Смедерево, у Смедереву, у Горанској улици број 49, на катастарској парцели број
4037/1, КО Смедерево, у приватној својини.

Споменик културе
налази се на излазу из Смедерева, поред пута за Београд, у непосредној близини
Дунава, на благој падини, окружен виноградом и воћњаком. Познати смедеревски
трговац Димитрије-Мита Стефановић, по коме вила носи име, саградио је овај
објекат 1900. године као кућу за одмор, обликовану у духу швајцарске виле, са
приземљем и спратом. Кућа је подигнута на терену у паду, услед чега је приземље
једним делом укопано у земљу. Правоугаоне је основе. Године 1925. дограђен је
велики дрвени трем уз источни зид, као и једно мање стамбено крило уз северни
зид. У приземљу су ходник, кухиња, купатило и дневна соба. У приземном делу
дограђеног трема смештена је остава. У ходнику је накнадно постављено мало
спирално степениште за спрат на коме су салон, већа спаваћа и три мање собе.
Разноврсност декоративних архитектонских елемената, посебно колористички
нијансирана фасадна декорација у малтеру и дрвени елементи који украшавају
кровни венац и трем, издвајају је од осталих кућа за одмор подизаних у
смедеревском крају. Главна фасада зграде симетрично је решена, тако да је у
приземљу у централном делу улазни истурени трем са великим лучним отвором и
балконом изнад, са кованом оградом, а са обе стране улаза налази се по један
лучно завршен прозор, док су на спрату троја двокрилна врата са наглашеним
лучним завршецима, а троугласти тимпанон надвишава средишњи део спрата. Зидана
је опеком старог формата у кречном малтеру, омалтерисана је и окречена. Темељи
су од опеке, међуспратна и кровна конструкција су дрвене, кров је сложен и
покривен фалцованим црепом. Испред виле налази се стари бунар на витло. 

По архитектонској
композицији, начину обликовања, стилским и историјским вредностима, као један
од репрезентативнијих у смедеревском крају, споменик културе представља неизоставно
дело градитељског наслеђа.

3. Заштићена околина
споменика културе обухвата следеће катастарске парцеле: број 4037/1, КО
Смедерево, у приватној својини и бр. 4037/2, 4040, 4041, 4042, 4043 и 4044, КО
Смедерево, у државној својини.

4. Утврђују се
следеће мере заштите споменика културе:

1) очување изворног
изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената,
стилских карактеристика, оригиналних материјала и натписа;

2) ажурно праћење
стања и одржавање конструктивно-статичког система, кровног покривача, свих
фасада, ентеријера и исправности инсталација у споменику културе;

3) забрана радова
који могу угрозити статичку безбедност споменика културе; 

4) забрана преправки,
доградње, преградње, надградње и затварања трема; 

5) коришћење у
стамбене сврхе.

5. Утврђују се
следеће мере заштите заштићене околине споменика културе:

1) забрана градње и
постављања трајних или привремених објеката који својом наменом, габаритом,
волуменом и обликом могу угрозити или деградирати споменик културе и његову
заштићену околину;

2) забрана градње
објеката који нису у функцији споменика културе;

3) забрана
постављања покретних тезги, киоска и других привремених објеката унутар заштићене
околине;

4) изградња
инфраструктуре, извођење грађевинских радова и промена облика терена дозвољени
су уз претходно обезбеђење заштитних археолошких ископавања и адекватне
презентације налаза;

5) неговање
декоративне флоре и редовно одржавање простора заштићене околине у функцији
споменика културе. 

6. Ову одлуку
објавити у „Службеном гласнику Републике Србије”.





05
број 633-8112/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



