



На
основу члана 15. став 8. Закона о здравственој заштити („Службени гласник РС“,
бр. 17/92, 50/92 и 52/93) и члана 2. став 1. и чл. 13. и 17. Одлуке о плану
мреже здравствених установа („Службени гласник РС“, број 50/92),

Влада
Републике Србије донела је





ОДЛУКУ

О ОСНИВАЊУ
АПОТЕКАРСКЕ УСТАНОВЕ ВРАЊЕ

„Службени гласник
РС”, број 19 од 5. јуна 1995.



Члан 1.

У
складу са Одлуком о плану мреже здравствених установа („Службени гласник
Републике Србије”, број 50/92) оснива се Апотекарска установа Врање.

Члан 2.

Назив
установе је Апотекарска установа Врање (у даљем тексту: Апотекарска установа).

Седиште
Апотекарске установе је у Врању, Улица Стевана Првовенчаног број 43.

Члан 3.

У
састав Апотекарске установе улази: организациона јединица Здравственог центра
Врање – Апотекарска установа, осим апотеке Опште болнице Врање са инфузионим
растворима и галенске лабораторије.

Члан 4.

Апотекарска
установа је правно лице са статусом установе.

Апотекарска
установа послује са потпуном одговорношћу.

Апотекарска
установа има жиро-рачун који се води код надлежне службе за платни промет и
финансијски надзор.

Члан 5.

Апотекарска
установа обавља здравствену делатност у складу са чл. 27. и 36. Закона о
здравствено заштити и то:

–
врши медицинско снабдевање становништва, здравствених установа и других
организација лековима, санитетским материјалом и помоћним лековитим средствима;

–
израђује магистралне лекове и галенске препарате;

–
прати стручна и научна достигнућа у области фармакотерапије и пружа грађанима
информације о правилној употреби лекова и помоћних лековитих средстава. 

Члан 6.

Органи
Апотекарске установе јесу: директор, управни одбор и надзорни одбор.

Управни
одбор има седам чланова од којих су три из реда запослених у Апотекарској
установи.

Надзорни
одбор има пет чланова од којих су два из реда запослених у Апотекарској
установи.

Директора,
управни одбор и надзорни одбор Апотекарске установе именује и разрешава Влада
Републике Србије.

Члан 7.

Средства
и имовину за оснивање и рад Апотекарске установе чине средства, имовина, права
и обавезе организацоне јединице Здравственог центра Врање – Апотекарска
установа са билансним стањем на дан 30. јуна 1995. године.

Биланс
стања у смислу става 1. овог члана утврдиће органи управљања Здравственог
центра Врање у чијем саставу организациона јединица – Апотекарска установа
престаје са радом на основу ове одлуке.

Апотекарска
установа почиње са радом 1. јула 1995. године.

Члан 8.

Даном
почетка рада Апотекарска установа преузима средства, имовину, права и обавезе и
запослене раднике организационе јединице Здравственог центра Врање –
Апотекарска установа.

Од
дана ступања на снагу ове одлуке организациона јединица из става 1. овог члана
не може отуђити или оптеретити имовину нити запошљавати нове раднике.

Члан 9.

Влада
Републике Србије ће именовати вршиоца дужности директора Апотекарске установе
до доношења статута Апотекарске установе, као и управни и надзорни одбор.

Органи
из става 1. овог члана припремиће статут и друга општа аката неопходна за упис
у регистар и почетак рада Апотекарске установе.

Члан 10.

Ова одлука ступа на
снагу осмог дана од дана објављивања у „Службеном гласнику Републике Србије”.





Број 022-1411/73

У Београду, 25. маја 1995.
године

Влада Републике Србије

Потпредседник,

проф. др Слободан Унковић,
с. р.





