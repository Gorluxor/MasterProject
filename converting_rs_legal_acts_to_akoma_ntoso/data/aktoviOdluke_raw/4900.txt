


	
	Zakon

	


	
				На основу члана 167. став 1. Закона о спорту („Службени гласник РС”, број 10/16) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				ОДЛУКУ
				о образовању Националног савета за спречавање негативних појава у спорту
				"Службени гласник РС", број 79 од 25. 
				августа 2017.
				1. Образује се Национални савет за спречавање негативних појава у спорту (у даљем тексту: Савет).
				2. Задатак Савета је да усклађује активности на спречавању насиља и недоличног понашања гледалаца на спортским приредбама, допинга у спорту, намештања утакмица и других негативних појава у спорту, као и испуњавање међународних обавеза у тим областима. 
				Савет, у извршавању задатака, из става 1. ове тачке, иницира или предлаже предузимање мера и активности органа државне управе и надлежних националних спортских савеза на спречавању насиља и недоличног понашања у спорту и на испуњавању међународних обавеза које произлазе из Европске конвенције о насиљу и недоличном понашању гледалаца на спортским приредбама, посебно на фудбалским утакмицама („Службени лист СФРЈ – Међународни уговори”, број 9/90), Европске конвенције против допинговања у спорту (Службени лист СФРЈ – Међународни уговори”, број 4/91), Међународне конвенције против допинга у спорту („Службени гласник РС”, број 38/09) и других међународних уговора.
				3. Савет чине:
				1) председник:
				– Небојша Стефановић, потпредседник Владе и министар унутрашњих послова;
				2) заменик председника:
				– Александар Вулин, министар одбране;
				3) потпредседници: 
				– Нела Кубуровић, министар правде,
				– Вања Удовичић, министар омладине и спорта;
				4) чланови:
				– Младен Шарчевић, министар просвете, науке и технолошког развоја,
				– Златибор Лончар, министар здравља,
				– Загорка Доловац, Републички јавни тужилац,
				– Славиша Кокеза, председник Фудбалског савеза Србије,
				– Предраг Даниловић, председник Кошаркашког савеза Србије,
				– Божидар Ђурковић, председник Рукометног савеза Србије,
				– Зоран Гајић, председник Одбојкашког савеза Србије,
				– Милорад Кривокапић, председник Ватерполо савеза Србије,
				– Предраг Милинковић, председник Удружења спортских новинара Србије,
				– Божидар Маљковић, председник Олимпијског комитета Србије,
				– Александар Шоштар, председник Спортског савеза Србије,
				– Зоран Мићовић, председник Параолимпијског комитета Србије,
				– др Милица Вукашиновић Весић, директор Антидопинг агенције Републике Србије.
				4. Савет у свом раду може да користи стручну помоћ у виду међународних пројеката.
				5. Савет може, ради ефикаснијег обављања својих послова, да образује стручне тимове и радне групе и ангажује експерте.
				6. Савет може да тражи податке, анализе, обавештења и извештаје од органа државне управе, територијалне аутономије, јединица локалне самоуправе, као и организација у области спорта у вези са питањима због којих је образован. Седници Савета могу да присуствују представници органа државне управе, представници других организација и удружења, као и стручњаци из различитих области, ради давања стручних мишљења у вези са појединим питањима која Савет разматра.
				7. Савет о свом раду извештава Владу најмање једном годишње.
				8. Стручне и административно-техничке послове за потребе Савета обавља Министарство омладине и спорта, које се и стара о извршавању закључака Савета.
				9. Савет доноси пословник о раду Савета. Рад Савета се одвија на седницама.
				10. Председник Савета, заменик председника, потпредседници, чланови Савета, чланови стручних тимова и радних група као и ангажовани експерти, не остварују право на новчану накнаду.
				11. Даном ступања на снагу ове одлуке престаје да важи Одлука о образовању Националног савета за борбу против насиља и недоличног понашања гледалаца на спортским приредбама („Службени гласник РС”, бр. 65/11 и 100/12).
				12. Ова одлука ступа на снагу осмог дана од дана објављивања у „Службеном гласнику Републике Србије”.
				05 број 02-7875/2017
				У Београду, 22. августа 2017. године
				Влада
				Председник, 
				Ана Брнабић, с.р.
	

