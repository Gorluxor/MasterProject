





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси 

ОДЛУКУ

О УТВРЂИВАЊУ ВИЛЕ ДУШАНА
ТОМИЋА У БЕОГРАДУ ЗА СПОМЕНИК КУЛТУРЕ

„Службени гласник
РС”, број 32 од 7.06.2001.







Тачка 1. 

Вила
Душана Томића у Београду утврђује се за споменик културе.

Тачка 2. 

Вила
Душана Томића у Београду (у даљем тексту: споменик културе) налази се на територији
града Београда, општина Савски венац, Улица ужичка број 8, у друштвеној својини,
на катастарској парцели број 20195, КО Савски венац. 

Споменик
културе је вила изграђена 1931. године, по пројекту архитеката Петра и Бранка Крстића,
за професора Техничког факултета Душана Томића. Има сутерен, приземље и спрат. Просторна
организација је заснована на захтевима функционализма. Фасаде су модернистички обликоване
са изванредно артикулисаним вертикалним и хоризонталним кубусима, пуним површинама
и отворима. Вила, са најранијим потпуно безорнаменталним фасадама, представља највиши
домет зрелог модернизма. 

Осим
архитектонских вредности објекат је значајан и због улоге њеног инвеститора у међуратном
градитељству. Професор Томић је био велики љубитељ архитектуре и утемељивач „Награде
за најлепшу фасаду”, која је предратни еквивалент за велику награду архитектуре.
Од посебне важности је чињеница да градитељи објекта, Петар и Бранко Крстић, спадају
у ред најзначајнијих српских архитеката који су управо у овом споменику културе
остварили једно од својих најбољих дела. Не мање значајна је и вештина уклапања
једне модерне, кубичне структуре, у већ постојећи амбијент Топчидерског брда. 

Тачка 3. 

Заштићена
околина споменика културе обухвата катастарску парцелу број 20195, КО Савски венац,
у друштвеној својини и део простора наспрам катастарске парцеле број 20195, КО Савски
венац до осе Улице ужичке, у државној својини. 

Тачка 4. 

Утврђују
се следеће мере заштите споменика културе:

1)
очување изгледа, хоризонталног и вертикалног габарита, конструктивних и декоративних
елемената архитектуре, оригиналних материјала и функционалних карактеристика;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана доградње, преградње, надградње и затварања кровне терасе; 

4)
забрана промене намене споменика културе;

5)
уређење дворишта, обнављање и одржавање вегетације;

6)
одржавање уличне ограде.

Тачка 5. 

Утврђују
се следеће мере заштите заштићене околине споменика културе:

1)
забрана градње или постављања објеката трајног или привременог карактера, који својом
наменом, габаритом, волуменом и обликом могу угрозити или деградирати споменик културе
и његову заштићену околину;

2)
забрана градње објеката који нису у функцији споменика културе;

3)
забрана промене намене или начина коришћења заштићене околине; 

4)
урбанистичко и комунално уређење, хортикултурно опремање и одржавање простора заштићене
околине споменика културе.

Тачка 6. 

Ову одлуку објавити у
„Службеном гласнику Републике Србије”.





05
број 633-1796/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



