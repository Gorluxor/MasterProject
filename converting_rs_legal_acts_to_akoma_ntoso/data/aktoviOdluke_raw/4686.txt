



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ СТАРЕ
МЕХАНЕ У БАРАЈЕВУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1. 

Стара механа у Барајеву утврђује се за споменик
културе.

Тачка 2. 

Стара механа у Барајеву (у даљем тексту: споменик
културе) налази се на територији града Београда, општина Барајево, у Барајеву,
у друштвеној својини, на катастарској парцели број 4775, КО Барајево.

Споменик културе је подигнут у првој половини ХIХ века.
Лоциран непосредно уз стари друм, својим ширим делом иде у унутрашњост парцеле.
Механа представља заметак барајевске чаршије око које се током ХIХ века формира
значајан трговачко-пословни центар Багрдан. По свом положају, типолошким
обележјима и архитектонској обради представља, данас, типичан примерак друмске
механе у Србији из ХIХ века. Грађена је у камену са дрвеним либажним гредама,
док је трем, дозидан касније, од печене цигле. Темељи су од ломљеног камена.
Кровна конструкција је од дрвених рогова и греда, а кровни покривач од црепа.
Таванице су обрађене у малтеру, а столарија је новијег датума и доста
разнородна. 

Због свог историјског значаја, изузетног положаја у
просторно урбанистичком смислу, архитектонских, утилитарних и ликовних
вредности, споменик културе је један од раритетних објеката народног
градитељства са ширег подручја Београда и као таквог га треба сачувати. 

Тачка 3. 

Заштићена околина споменика културе обухвата
катастарску парцелу број 4775, КО Барајево, у друштевној својини.

Тачка 4. 

Утврђују се следеће мере заштите споменика културе:

1) очување изгледа, хоризонталног и вертикалног
габарита, конструктивних елемената архитектуре, оригиналних материјала и
функционалних карактеристика; 

2) ажурно праћење стања и одржавање
конструктивно-статичког система, кровног покривача, свих фасада и ентеријера;

3) коришћење у пословне и угоститељске сврхе.

Тачка 5. 

Утврђују се следеће мере заштите заштићене околине
споменика културе:

1) забрана градње или постављања објеката трајног или
привременог карактера, који својом архитектуром, габаритом и висином могу
угрозити споменик културе;

2) обнављање и одржавање вегетације.

Тачка 6. 

Ову одлуку објавити у „Службеном гласнику Републике
Србије”.

05 број 633-
1778
/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



