



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВЕТЕ ПАРАСКЕВЕ У БОЉЕВЦИМА ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Свете Параскеве у Бољевцима, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Свете Параскеве у Бољевцима, са покретним
стварима у њој које су од посебног културног и историјског значаја (у даљем
тексту: споменик културе), налази се на територији града Београда, у општини
Земун, у Бољевцима, на углу улица Браће Габрајић и Браће Колар, у приватној
својини – власник Српска православна црква, на катастарској парцели број 1182,
КО Бољевци.

Споменик културе датира из 1798. године. Конципиран је
као једнобродна барокна грађевина наглашених класицистичких елемената, са
полукружном апсидом на источној страни и високим троспратним звоником на
западној страни, изнад припрате. Зидан је од опеке у кречном малтеру. Спољне
фасаде су подељене по вертикали витким пиластрима чији ритам прати унутрашњу
поделу наоса на четири компартимента. Иконостас је рађен по типу барокних
војвођанских иконостаса, богато украшених резбареним и позлаћеним флоралним
елементима. Иконе на иконостасу исликао је техником уља на дрвету непознати
војвођански мајстор 19. века.

Споменик културе представља значајан градитељски и
сликарски пример наступајућег класицизма са још увек значајним упориштем у
барокној уметности.

Тачка 3.

Заштићену околину споменика културе сачињава
катастарска парцела број 1182, КО Бољевци, у приватној својини – власник Српска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала и функционалних
карактеристика;

2) ажурно праћење стања и одржавање
конструктивно-статичког система (санирање пукотина, влаге), кровног покривача,
свих фасада и ентеријера;

3) осликавање спољашњих и унутрашњих зидова споменика
културе може се вршити само на основу услова и сагласности надлежног завода за
заштиту споменика културе;

4) инсталирање уређаја за заштиту од пожара.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) обнова дотрајалих и оштећених делова уличне ограде
према постојећим елементима;

3) урбанистичко и хортикултурно опремање, уређење,
одржавање и коришћење порте као јавног простора.

Тачка 6.

Списак покретних добара од посебног културног и
историјског значаја која се налазе у цркви Свете Параскеве у Бољевцима чини
саставни део ове одлуке и чува се у цркви Свете Параскеве у Бољевцима.

Тачка 7.

Ову одлуку објавити у „Службеном гласнику Републике
Србије”.





05 број 633-4719/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



