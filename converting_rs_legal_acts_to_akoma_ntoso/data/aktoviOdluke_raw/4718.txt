



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВЕТОГ САВЕ У БЕЧМЕНУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Светог Саве у Бечмену, са покретним стварима у
њој које су од посебног културног и историјског значаја, утврђује се за
споменик културе.

Тачка 2.

Црква Светог Саве у Бечмену, са покретним стварима у
њој које су од посебног културног и историјског значаја (у даљем тексту:
споменик културе), налази се на територији града Београда, у општини Земун, у
Бечмену, улица 11. октобра, у приватној својини – власник Српска православна
црква, на катастарској парцели број 978 КО Бечмен.

Споменик културе је подигнут 1845. године. Конципиран
је као једнобродна барокна грађевина са елементима класицизма. Мањих је
димензија и складних пропорција, са полукружном апсидом на источној страни и
троспратним звоником на западном делу. Иконостас је израђен почетком 20. века
када су настале и зидне слике са иконографским програмом, који је
карактеристичан за историјски еклектицизам.

Споменик културе представља значајан пример коришћења
различитих стилских карактеристика у сакралној архитектури половином 19. века.

Тачка 3.

Заштићену околину споменика културе сачињава
катастарска парцела број 978 КО Бечмен, у приватној својини – власник Српска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика;

2) ажурно праћење стања и одржавање
конструктивно-статичког система, кровног покривача, свих фасада, ентеријера,
исправности инсталација у споменику културе;

3) инсталирање громобранских уређаја и уређаја за
заштиту од пожара;

4) постављање и одржавање адекватне спољне расвете.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) хортикултурно опремање, уређење, одржавање и
коришћење порте као јавног простора.

Тачка 6.

Списак покретних добара од посебног културног и историјског
значаја која се налазе у цркви Светог Саве у Бечмену чини саставни део ове
одлуке и чува се у цркви Светог Саве у Бечмену.

Тачка 7.

Ову одлуку објавити у „Службеном гласнику Републике
Србије”.



05 број 633-4728/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



