





На основу члана 47. став 1. Закона о културним добрима
(„Службени гласник Републике Србије”, број 71/94), 

Влада Републике Србије доноси 



ОДЛУКУ

О УТВРЂИВАЊУ ЗГРАДЕ НАРОДНЕ
БИБЛИОТЕКЕ

У НОВОМ БЕЧЕЈУ ЗА СПОМЕНИК
КУЛТУРЕ

„Службени гласник
РС”, број 32 од 7.06.2001.







Тачка 1.

Зграда
Народне библиотеке у Новом Бечеју утврђује се за споменик културе. 

Тачка 2.

Зграда
Народне библиотеке у Новом Бечеју (у даљем тексту: споменик културе) налази се на
територији општине Нови Бечеј, у Новом Бечеју, у Улици Жарка Зрењанина бр. 9, у
друштвеној својини, на катастарској парцели број 5586, КО Нови Бечеј. 

Споменик
културе је подигнут почетком XX века, као приземна кућа, правоугаоне основе, са
затвореном верандом са дворишне стране. Улична фасада богато је декорисана класицистичким
и сецесијским елементима, док је дворишна фасада обликована у стилу класицизма.
Објекат је постављен на регулациону линију улице, на којој је и зидана ограда са
транспарентном капијом од гвоздених профила. Иза куће је пространо двориште са живописним
помоћним објектима утонулим у богато зеленило. 

Својом
архитектуром, ентеријером, као и амбијентом дворишта, споменик културе представља
занимљив пример грађанске куће с почетка XX века. 

Тачка 3.

Заштићена
околина споменика културе обухвата катастарску парцелу број 5586 КО Нови Бечеј,
у друштвеној својини. 

Тачка 4.

Утврђују
се следеће мере заштите споменика културе: 

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала и функционалних карактеристика; 

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе; 

3)
забрана радова који могу угрозити статичку безбедност споменика културе; 

4)
изградња инфраструктуре дозвољава се само уз претходно обезбеђење заштитних археолошких
ископавања и адекватне презентације налаза. 

Тачка 5.

Утврђују
се следеће мере заштите заштићене околине споменика културе: 

1)
ограничење и забрана извођења грађевинских радова на промени терена и распореду
објеката на заштићеној парцели, као и промене намене објекта, без услова надлежног
завода за заштиту споменика културе; 

2)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба кровова, кровног покривача, свих конструктивних и декоративних
елемената, оригиналних материјала и функционалних карактеристика свих пратећих објеката;


3)
забрана изградње нових објеката који својом архитектуром, габаритом и висином угрожавају
споменик културе; 

4)
забрана изградње нових објеката који нису у функцији споменика културе; 

5)
извођење земљаних радова на изградњи инфраструктуре дозвољава се само уз претходно
обезбеђење заштитних археолошких ископавања и адекватне презентације налаза; 

6)
забрана складиштења штетних материјала и стварања депонија; 

7)
уређење дворишта према условима завода за заштиту природе.

Тачка 6.

Ову одлуку објавити у
„Службеном гласнику Републике Србије”.





05
број 633-1785/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



