



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
СТАМБЕНЕ КУЛЕ МУС АЛИЈЕ У СЕЛУ НИВОКАЗУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.

Тачка 1.

Стамбена кула Мус Алије у селу Нивоказу утврђује се за
споменик културе. 

Тачка 2.

Стамбена кула Мус Алије у селу Нивоказу (у даљем
тексту: споменик културе), налази се на територији општине Ђаковица, у селу
Нивоказ, у приватној својини, на катастарској парцели број 146 КО Нивоказ.

Споменик културе је настао у махали породице Нрекај, у
другој половини ХIХ века, као двоспратна кула са каменом галеријом испуштеном у
облику конзоле са источне фасаде објекта. Као и друге метохијске куле и ова има
сличну композициону шему и функцију. У приземљу је стаја, на спрату кухиња и
спаваће собе, а на највишем спрату гостинска одаја и диванхана са отвореном
каменом галеријом изведеном у виду узвишене платформе која служи за седење.
Начином градње и конструктивним склопом она представља архитектонски и естетски
вредан пример стамбеног објекта карактеристичан за подручје Метохије. 

Тачка 3.

Заштићена околина споменика културе обухвата следеће
катастарске парцеле: бр. 146, 147, 148 и 150 КО Нивоказ, у приватној својини и
број 145 КО Нивоказ, у државној својини (пут).

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре,
хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавања конструктивно-статичког
система, кровног покривача, свих фасада, ентеријера и исправности инсталација у
споменику културе;

3) забрана радова који могу угрозити статичку
безбедност споменика културе;

4) дозвола адаптације ентеријера у складу са захтевима
савременог живљења, без измена распореда просторија и изгледа грађевине.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) редовно урбанистичко и комунално уређење и
одржавање.

Тачка 6.

Ову одлуку објавити у „Службеном гласнику Републике
Србије”.



05
број 633-1530/98-11

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



