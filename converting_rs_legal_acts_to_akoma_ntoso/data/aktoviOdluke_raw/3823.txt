


	
	Zakon


	
			На основу чл. 11. и 141. Закона о привредним друштвима („Службени гласник РС”, бр. 36/11, 99/11, 83/14 – др. закон, 5/15, 44/18 и 95/18) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			ОДЛУКУ
			о изменама и допунама оснивачког акта Привредног друштва Енерго-зелена д.о.о. Инђија
			"Службени гласник РС", број 54 од 26. јула 2019.
			I. ОСНОВНЕ ОДРЕДБЕ
			Члан 1.
			Привредно друштво Енерго-зелена д.о.о. Инђија, Железничка б.б. Инђија, организује се као једночлано друштво с ограниченом одговорношћу и послује у складу са прописима којима се уређује правни положај привредних друштава (у даљем тексту: Друштво).
			Члан 2.
			Привредно друштво Енерго-зелена д.о.о. Инђија, основала је Zelena N.V, друштво које је основано у складу са законима Краљевине Белгије у Oostende, J. CORDIERLAAN, 9, регистарски број 0810.364.427, дана 31. јануара 2012. године.
			Одлукa о оснивању привредног друштва Енерго-зелена д.о.о. Инђија, којом се замењује постојећа одлука о оснивању од 31. јануара 2012. године, донета је 7. јула 2014. године.
			Влада је 11. априла 2019. године донела Закључак П 05 број 00-105/2019/2 o закључeњу Споразума о условима и начину испуњења обавеза по арбитражној одлуци ARB/14/27 између Републике Србије, са једне стране и Компаније Zelena N.V. из Краљевине Белгије и привредног друштва Енерго-Зелена д.о.о. Инђија, са друге стране, као и Уговор о пренесу удела у привредном друштву Енерго-Зелена д.о.о. Инђија, између Zelena N.V. из Краљевине Белгије и Републике Србије. 
			Уговор о преносу удела у привредном друштву Енерго-зелена д.о.о. Инђија закључен је 15. априла 2019. године између Zelena N.V. из Краљевине Белгије и Републике Србије, којим је Република Србија преузела оснивачка и управљачка права сразмерно уделу државног капитала.
			Између Републике Србије и Zelena N.V. привредног друштва, које је основано по законима Краљевине Белгије, са седиштем у Краљевини Белгији, Gooiku, Oplombeekstraat 6, 1755 број 0810.364.427, дана 15. априла 2019. године закључен је Споразум о условима и начину испуњења обавеза по арбитражној одлуци ARB/14/27.
			Решењем Агенције за привредне регистре број БД 62388/2019 од 28. јуна 2019. године, извршена је промена чланова, односно извршена је регистрација по којој је Република Србија постала власник 100% капитала друштва.
			Члан 3.
			Друштво послује средствима у државној својини.
			Друштво има својство правног лица.
			Друштво у правном промету са трећим лицима има сва овлашћења и иступа у своје име и за свој рачун.
			II. ПОСЛОВНО ИМЕ И СЕДИШТЕ
			Члан 4.
			Друштво послује по следећим пословним именом: Енерго-зелена д.о.о. Инђија.
			Скраћено пословно име Друштва је: „ЕНЕРГО-ЗЕЛЕНА ДОО”. 
			Члан 5.
			Седиште Друштва је у Инђији, Железничка б.б.
			Друштво има адресу за пријем електронске поште.
			Директор одлучује о промени адресе за пријем електронске поште.
			III. ПОДАЦИ О ОСНИВАЧУ
			Члан 6.
			Оснивач Друштва је Република Србија, за коју на основу законског овлашћења, оснивачка права врши Влада, Београд, Немањина 11, матични број 07020171, (у даљем тексту: Оснивач).
			IV. ПРЕТЕЖНА ДЕЛАТНОСТ ДРУШТВА
			Члан 7.
			Претежна делатност Друштва је: 
			– Шифра делатности: 38.21,
			– Назив делатности: Третман и одлагање отпада који није опасан.
			Поред претежне делатности Друштво може обављати и све друге делатности у складу са законом.
			V. ОСНОВНИ КАПИТАЛ
			Члан 8.
			Укупан уписани и уплаћени основни капитал Друштва износи 572.411.709,00 динара (словима: петстотина седамдесет два милиона четиристотине једанаест хиљада седамстотина и девет динара), и то: новчани улог Друштва износи 508.731.709,00 динара (словима: петстотина осам милиона седамстотина тридесет једна хиљада седамстотина и девет динара; неновчани улог Друштва износи 63.680.000,00 динара (словима: шездесет три милиона шестстотина осамдесет хиљада динара).
			Основни капитал из става 1. овог члана је удео Оснивача, као јединог члана са 100% учешћа у основном капиталу Друштва. 
			VI. РАСПОДЕЛА ДОБИТИ И НАЧИН ПОКРИЋА ГУБИТКА
			Члан 9.
			Добит Друштва, утврђена у складу са законом, може се расподелити за повећање основног капитала, резерве или за друге намене, у складу са законом и овом одлуком. 
			Одлуку о начину покрића губитка доноси Скупштина на предлог Надзорног одбора, уз сагласност Оснивача.
			VII. УПРАВЉАЊЕ ДРУШТВОМ
			Члан 10.
			Управљање Друштвом организује се као дводомно.
			Органи Друштва су Скупштина, Надзорни одбор и директор.
			VIII. СКУПШТИНА ДРУШТВА
			Члан 11.
			Овлашћење Скупштине Друштва врши Оснивач преко најмање три овлашћена представника које предлаже министарство надлежно за послове ветеринарства.
			Члан 12.
			Скупштина Друштва одлучује о следећем:
			1) доноси измене оснивачког акта;
			2) усваја финансијске планове и финансијске извештаје;
			3) усваја извештаје Надзорног одбора;
			4) одлучује о повећању и смањењу основног капитала, као и о свакој емисији хартије од вредности;
			5) усваја извештаје ревизора ако су финансијски извештаји били предмет ревизије;
			6) одлучује о расподели добити и начину покрића губитка, укључујући и одређивање дана стицања права на учешће у добити и дана исплате учешћа у добити члану Друштва;
			7) бира и разрешава чланове Надзорног одбора;
			8) утврђује накнаду за рад чланова Надзорног одбора у складу са законом;
			9) именује ревизора и утврђује накнаду за његов рад;
			10) одлучује о покретању поступка ликвидације, као и о подношењу предлога за покретање стечајног поступка од стране Друштва;
			11) именује ликвидационог управника и усваја ликвидационе билансе и извештаје ликвидационог управника;
			12) одлучује о повлачењу и поништењу удела;
			13) даје прокуру;
			14) одлучује о покретању поступка и давању пуномоћја за заступање Друштва у спору са прокуристом, као и у спору са чланом Надзорног одбора;
			15) одлучује о статусним променама и променама правне форме;
			16) даје сагласност на стицање, продају, давање у закуп, залагање или друго располагање имовином велике вредности у смислу закона којим се уређује правни положај привредних друштава;
			17) доноси пословник о свом раду;
			18) доноси годишњи програм пословања и програм развоја друштва;
			19) обавља друге послове и одлучује о другим питањима, у складу са oвом одлуком и законом.
			Акте из става 1. тач. 1), 2), 6), 15), 16) и 18) овог члана Скупштина доноси уз сагласност Оснивача.
			Члан 13.
			Седнице Скупштине могу бити редовне и ванредне, у складу са законом којим се уређује правни положај привредних друштава.
			Седницу Скупштине сазива Надзорни одбор.
			Седницу Скупштине могу сазвати и директор или председник Скупштине.
			Место одржавања седнице Скупштине је седиште Друштва, а може бити и друго место које је одређено позивом за сазивање седнице Скупштине.
			Члан 14.
			Позив за седницу Скупштине доставља се сваком представнику Оснивача најкасније осам дана пре дана одржавања седнице Скупштине. 
			На седници може се расправљати и одлучивати о питањима на дневном реду, а о другим питањима само ако се сви представници Оснивача који присуствују седници томе не противе.
			Седница се може одржати и без сазивања ако јој присуствује већина представника Оснивача.
			IX. НАДЗОРНИ ОДБОР ДРУШТВА
			Члан 15.
			Председника и чланове Надзорног одбора бира Скупштина Друштва.
			Надзорни одбор има три члана. 
			Члан Надзорног одбора не може бити лице:
			1) које је запослено у Друштву или је прокуриста Друштва;
			2) које је директор Друштва или члан Надзорног одбора у више од пет друштава;
			3) које је осуђено за кривично дело против привреде, током периода од пет година рачунајући од дана правноснажности пресуде, с тим да се у тај период не урачунава време проведено на издржавању казне затвора;
			4) коме је изречена мера безбедности забрана обављања делатности која представља претежну делатност друштва, за време док траје та забрана.
			Члан 16.
			Надзорни одбор Друштва одлучује о следећем:
			1) одређује пословну стратегију Друштва;
			2) именује и разрешава директора и остале заступнике, утврђује накнаду за њихов рад, односно начела за утврђивање тих накнада у складу са законом;
			3) надзире рад директора и усваја извештаје директора;
			4) врши унутрашњи надзор над пословањем Друштва;
			5) врши надзор над законитошћу пословања Друштва;
			6) установљава рачуноводствене политике Друштва и политике управљања ризицима;
			7) даје налог ревизору за испитивање годишњих финансијских извештаја Друштва;
			8) предлаже Скупштини избор ревизора и награду за његов рад која не може бити већа од накнаде за рад чланова Надзорног одбора;
			9) контролише предлог расподеле добити и других плаћања члановима;
			10) одлучује о покретању поступка и давању пуномоћја за заступање друштва у спору са директором;
			11) врши и друге послове у складу са законом и овом одлуком.
			Надзорни одбор Друштва даје претходну сагласност за закључење следећих послова:
			1) стицање, отуђење и оптерећење удела и акција које друштво поседује у другим правним лицима;
			2) стицање, отуђење и оптерећење непокретности, уколико то не спада у редовно пословање Друштва;
			3) узимање кредита, односно узимање и давање зајмова, давање јемстава, гаранција и обезбеђења за обавезе трећих лица.
			Питања из надлежности надзорног одбора не могу се пренети на директора Друштва.
			X. ДИРЕКТОР ДРУШТВА
			Члан 17.
			Друштво има једног директора.
			Директора Друштва именује и разрешава Надзорни одбор Друштва.
			Мандат директора Друштва је четири године.
			Мандат директора Друштва престаје истеком времена на које је именован, разрешењем или подношењем оставке.
			По истеку мандата директора, исто лице може бити поново именовано.
			Члан 18. 
			Директор Друштва:
			1) представља и заступа Друштво;
			2) организује и води послове Друштва, у складу са законом и овом одлуком;
			3) утврђује предлог пословног плана;
			4) даје предлог за доношење одлука од стране Скупштине Друштва;
			5) спроводи одлуке Скупштине Друштва;
			6) одлучује о правима, обавезама и одговорностима запослених у Друштву, у складу са законом којим се уређују радни односи;
			7) доноси све опште акте Друштва, чије доношење није у надлежности Скупштине;
			8) обавља друге послове у складу са законом и овом одлуком које нису у делокругу Скупштине Друштва.
			Члан 19.
			Директор Друштва одговоран је за уредно вођење пословних књига Друштва.
			Директор одговара за тачност финансијских извештаја Друштва.
			XI. ЗАСТУПАЊЕ ДРУШТВА
			Члан 20.
			Директор заступа Друштво без ограничења.
			XII. АКТИ И ДОКУМЕНТИ ДРУШТВА
			Члан 21.
			Акти Друштва су правилници, одлуке и друга акта којима се на општи начин уређују одређена питања.
			Друштво је дужно да држи и чува све акте Друштва у складу са законом којим се уређује правни положај привредних друштава.
			XIII. ЗАШТИТА ЖИВОТНЕ СРЕДИНЕ
			Члан 22.
			Друштво је, при обављању делатности, дужно да се стара о заштити животне средине, у складу са законом.
			XIV. ИЗМЕНЕ ОСНИВАЧКОГ АКТА
			Члан 23.
			Измене и допуне ове одлуке не оверавају се.
			XV. ПРЕСТАНАК ДРУШТВА
			Члан 24. 
			Друштво престаје:
			1) статусном променом које имају за последицу престанак Друштва;
			2) стечајем и ликвидацијом.
			XVI. ПРЕЛАЗНЕ И ЗАВРШНЕ ОДРЕДБЕ
			Члан 25.
			На питања која нису уређена овом одлуком примењују се одредбе закона којим се уређује правни положај привредних друштава.
			Члан 26.
			До именовања директора Друштва, дужност директора обављаће у својству вршиоца дужности директора Друштва, Марко Грабић, са пребивалиштем у Сремској Митровици, Бранка Радичевића 23/20, ЈМБГ 0612977890018, који ће извршити оверу ове одлуке у складу са законом.
			Члан 27.
			Ову одлуку објавити у „Службеном гласнику Републике Србије”.
			05 број 023-7574/2019
			У Београду, 25. јула 2019. године
			Влада
			Председник,
			Ана Брнабић, с.р.
	

