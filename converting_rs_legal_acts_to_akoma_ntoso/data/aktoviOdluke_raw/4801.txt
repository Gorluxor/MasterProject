



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ СТАРОГ
СРПСКОГ ГРОБЉА И ЦРКВЕ СВ. ПЕТРА И ПАВЛА У ГОРЊОЈ БРЊИЦИ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Старо српско гробље и црква Св. Петра и Павла у Горњој
Брњици утврђују се за споменик културе.

Тачка 2.

Старо српско гробље и црква Св. Петра и Павла у Горњој
Брњици (у даљем тексту: споменик културе) налази се на територији општине
Приштина, у Горњој Брњици, у приватној својини – власник Српска православна
црква, на катастарској парцели број 785 К.О. Приштина.

Архитектоником старијих гробних обележја (крстом,
монолитом на хумци и мањим каменом подно ногу покојника) као и обликом и
орнаментиком крстова, старо гробље око цркве датује се у ХVIII и прве деценије
ХIХ века. Као једно од најочуванијих с најбројнијим каменим споменицима, ретким
по форми на Косову а посебним по орнаментици лежећих плоча, гробље око цркве у Горњој
Брњици представља вредан део српског сепулкралног наслеђа.

Споменик културе је обновљен 1975. године на остацима
старе цркве која се, по фрагментима фресака у припрати, може датовати у средњи
век. То је једнобродна грађевина с полукружном апсидом, наосом и припратом,
зидана ломљеним и тесаним каменом и пресведена полуобличастим сводом.

Тачка 3.

Заштићена околина споменика обухвата катастарску
парцелу број 785 К.О. Приштина, у приватној својини – власник Српска
православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивностатичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) забрана кречења фрагмента оригиналног живописа у
припрати;

6) осигурање објекта савременим бравама које имају виши
степен сигурности од провала и постављање решетака на прозорским отворима;

7) забрана сахрањивања на западној страни парцеле
гробља око цркве, у непосредној близини старих надгробних споменика.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

3) забрана складиштења материјала и стварања депонија;

4) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних;

5) забрана изградње привредних и индустријских објеката
на катастарској парцели број 785 К.О. Приштина;

6) вођење електро и ТТ водова подземним каналима;

7) забрана извођења радова којима се врши промена
облика терена као и промена постојеће намене терена;

8) забрана вађења, одношења и оштећења надгробних
споменика.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-19

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









