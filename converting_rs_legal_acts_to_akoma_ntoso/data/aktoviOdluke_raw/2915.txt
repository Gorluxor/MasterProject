


	
	Zakon

	


	
			На основу члана 62. став 1. тачка 4) Закона о националним саветима националних мањина („Службени гласник РС”, бр. 72/09, 20/14 – одлука УС, 55/14 и 47/18) и члана 30. Упутства за спровођење електорске скупштине за избор чланова националних савета националних мањина („Службени гласник РС”, број 60/18 – пречишћен текст),
			Републичка изборна комисија, на седници одржаној 21. августа 2018. године, донела је
			ОДЛУКУ
			о обрасцима за подношење листа кандидата за чланове националних савета националних мањина на изборима путем електорских скупштина расписаним за 4. новембар 2018. године
			"Службени гласник РС", број 64 од 21. августа 
			2018.
			Члан 1.
			Овом одлуком прописују се назив и изглед образаца потребних за подношење листе кандидата за чланове националних савета националних мањина на изборима путем електорских скупштина расписаним за 4. новембар 2018. године.
			Члан 2.
			Обрасци се прописују за изборе за чланове сваког националног савета националне мањине посебно и у њиховом означавању користе се следеће ознаке за националну мањину:
			1. за македонску националну мањину – МАК,
			2. за руску националну мањину – РУС,
			3. за хрватску националну мањину – ХРВ,
			4. за црногорску националну мањину – ЦГ.
			Члан 3.
			Обрасци потребни за подношење листе кандидата за чланове националног савета националне мањине су: 
			1. Листа кандидата за чланове Националног савета (назив националне мањине) националне мањине за изборе путем електорске скупштине – Образац (ознака националне мањине)ЕЛ-1/18,
			2. Изјава о прихватању кандидатуре за члана Националног савета (назив националне мањине) националне мањине на изборима путем електорске скупштине – Образац (ознака националне мањине)ЕЛ-2/18.
			Члан 4.
			Обрасци из члана 3. ове одлуке за спровођење избора за чланове националних савета македонске, хрватске и црногорске националне мањине, који су саставни део ове одлуке, утврђују се и објављују двојезично, на српском језику и ћириличком писму и на језику и писму националне мањине чији се национални савет бира.
			Обрасци из члана 3. ове одлуке за спровођење избора за чланове Националног савета руске националне мањине, који су саставни део ове одлуке, утврђују се и објављују на српском језику и ћириличком писму.
			Члан 5.
			Ова одлука ступа на снагу даном доношења, а биће објављена у „Службеном гласнику Републике Србије”.
			02 број 013-85/18
			У Београду, 21. августа 2018. године
			Републичка изборна комисија
			Председник, 
			Владимир Димитријевић, с.р.
			Прилози
			
			
			
			
			
			
			
			
			
			
			
			
			
			
	

