





На
основу члана 47. став 1. Закона о културним добрима („Службени гласник РС",
број 71/94),

Влада
Републике Србије доноси



ОДЛУКУ

О УТВРЂИВАЊУ КОНАКА РАДИЋА У МАЛОМ БОРКУ ЗА
СПОМЕНИК КУЛТУРЕ

„Службени гласник
РС”, број 73 од
05. новембра 2002.





1. Конак Радића у Малом
Борку утврђује се за споменик културе.

2. Конак Радића у Малом
Борку (у даљем тексту: споменик културе) налази се на територији општине Лајковац,
у Малом Борку, у приватној својини, на катастарској парцели број 768, КО Мали Борак.

Споменик културе је грађен
крајем 19. века. То је двоетажна зграда правоугаоне основе, димензија 9,40 x
12,32 метара, са четвороводним кровом и бибер црепом као покривачем. Етаже су на
фасадама одвојене профилисаним венцима, а израженијим, више профилисаним венцима
завршавају се зидне површине. Конак је зидан опеком као и сводови међуспратне конструкције.
На ослонцима сводова уграђени су челични носачи. Таванска и кровна конструкција
су дрвене. Двокрилни двоструки прозори, као и врата на собама, веома су квалитетно
урађени, док су спољна врата новија и знатно лошије израде. Подови у приземљу су
од опеке као и у ходнику спрата, док је у осталим просторијама дрвени патос. Цело
приземље је, осим дела где је степениште, имало функцију оставе. На спратном делу
су три собе за спавање, две мање са једне стране ходника и једна, нешто већа, са
његове друге стране. Све собе су загреване гусаним пећима које су се ложиле из ходника,
где и сада постоје два ложишта са металним вратанцима. Конак је у функцији и веома
добро сачуван.

Као зграда која идејним
концептом просторног плана одражава услове сеоског живота, а начином грађења утицај
градске средине, конак Радића представља образац прелазног типа стамбене архитектуре
села изражен на простору Тамнаве и северне Србије већ у последњој четвртини 19.
века.

3. Заштићена околина
споменика културе обухвата катастарску парцелу број 768, КО Мали Борак, у приватној
својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика;

2) ажурно праћење стања
и одржавање конструктивно статичког система и кровног покривача споменика културе;

3) забрана радова који
могу угрозити статичку безбедност споменика културе.

5. Утврђују се следеће
мере заштите заштићене околине споменика културе:

1) забрана земљаних радова
који могу угрозити статичку безбедност објекта;

2) очување постојећег
изгледа и намене окућнице;

3) забрана просипања,
одлагања и привременог или трајног депоновања отпадних и штетних материја – хемијски
агресивних, експлозивних, отровних и радиоактивних.

6. Ову одлуку објавити
у „Службеном гласнику Републике Србије”.







05
број 633-15057/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



