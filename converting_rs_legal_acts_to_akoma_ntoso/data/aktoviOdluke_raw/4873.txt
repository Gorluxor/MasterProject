





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању Српске православне
цркве Рођења Богородице у Ботошу за споменик културе

„Службени гласник
РС”, број 115 од
27. децембра 2005.







1. Српска православна
црква Рођења Богородице у Ботошу, са покретним стварима у њој које су од посебног
културног и историјског значаја, утврђује се за споменик културе.

2. Српска православна
црква Рођења Богородице у Ботошу, са покретним стварима у њој које су од посебног
културног и историјског значаја (у даљем тексту: споменик културе), налази се на
територији општине Зрењанин, у Ботошу, у Улици Тозе Марковића број 66, у приватној
својини, на катастарској парцели број 501, КО Ботош.

Споменик културе саграђен
је 1783. године и по својим стилским обележјима припада епохи барока. То је једнобродна
грађевина са пространом олтарском апсидом, плитким певницама, хором и звоником над
западним прочељем. Засведена је плитким сводовима који се ослањају на елипсасте
лукове и ободне зидове. Унутрашњи простор, подељен на три травеја, солеју и олтарски
простор, осветљавају четири прозора са северне и јужне стране и два на апсиди. Западна
фасада декорисана је са четири пиластра који се завршавају дорским полукапителима.
Два средишња пиластра носе тимпанон у који је утиснута година изградње цркве, а
између њих је портик. На забату цркве су карактеристичне барокне волуте, а у његовом
централном делу је овални прозор. Северна и јужна фасада имају скромнију декорацију,
са дорским пиластрима између којих су прозорски отвори без декоративне малтерске
пластике. Обе бочне фасаде имају по један портик у средишњем делу, идентичан оном
на западном прочељу цркве. 

Од пет зидних слика три
су рад Васе Поморишца из 1925. године, а две дела непознатих уметника из 19. века.
Иконостас је осликао Константин Пантелић 1864. године, који је аутор и слика на
Богородичином и архијерејском трону, Христовом гробу, као и медаљона на певницама
и икона на дарохранилици.

Споменик културе представља
значајно остварење за проучавање архитектуре 18. века, док су зидне композиције
из прве половине 20. века, радови Васе Поморишца, једног од покретача групе Зограф,
својим уметничким вредностима заслужиле посебно место у историји српског црквеног
сликарства. 

3. Заштићена околина
споменика културе обухвата следеће катастарске парцеле: бр. 500, 501 и 502, КО Ботош,
у приватној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика и оригиналних натписа;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана радова који
могу угрозити статичку безбедност споменика културе;

4) изградња инфраструктуре
дозвољава се само уз претходно обезбеђење археолошких ископавања и адекватне презентације
налаза.

5. Утврђују се следеће
мере заштите заштићене околине споменика културе:

1) забрана извођења грађевинских
радова на промени терена и распореду објеката;

2) забрана изградње објеката
који својом архитектуром, габаритом и висином угрожавају споменик културе;

3) забрана изградње нових
објеката који нису у функцији споменика културе;

4) земљани радови дозвољавају
се само уз претходно обезбеђење заштитних археолошких ископавања и адекватне презентације
налаза; 

5) забрана складиштења
штетних материјала и стварања депонија;

6) хортикултурно уређење
порте.

6. Списак покретних добара
од посебног културног и историјског значаја које се налазе у Српској православној
цркви Рођења Пресвете Богородице у Ботошу чини саставни део ове одлуке и чува се
у Српској православној цркви Рођења Пресвете Богородице у Ботошу. 

7. Ову одлуку објавити
у „Службеном гласнику Републике Србије”.





05
број 633-8002/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



