


	
	Zakon

	


	
				На основу члана 33. ст. 2. и 3. и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),
				Влада доноси
				ОДЛУКУ
				о образовању Радне групе за успостављање националне базе података за борбу против тероризма
				"Службени гласник РС", број 80 од 29. 
				августа 2017.
				1. Oбразује се Радна група за успостављање националне базе података за борбу против тероризма (у даљем тексту: Радна група).
				2. Задатак Радне групе је да, на основу анализе компаративних законских решења и добре европске праксе за успостављање јединствене националне базе података у вези са тероризмом и унапређењем капацитета за ефикасну размену информација, као и одређеног модела за успостављање јединствене националне базе података и размену информација у вези са тероризмом:
				– изради предлог нормативног оквира који представља основ за успостављање националне базе података за борбу против тероризма;
				– успостави националну базу података за борбу против тероризма која обезбеђује ефикасну размену података и информација између надлежних државних органа.
				3. У Радну групу именују се:
				1) за председника:
				Мирослав Панић, саветник директора Безбедносно-информативне агенције;
				2) за заменика председника:
				Дејан Симић, заменик начелника Управе за супротстављање тероризму и међународном организованом криминалу у Безбедносно-информативној агенцији;
				3) за чланове:
				– Гордана Јанићијевић, заменик Републичког јавног тужиоца;
				– Јовица Јовановић, заменик Тужиоца за организовани криминал;
				– Игор Кецојевић, саветник директора Безбедносно-информативне агенције;
				– Александар Јовановић, заменик начелника Одељења за борбу против тероризма у Министарству унутрашњих послова;
				– мајор Мирослав Божовић, припадник Војнобезбедносне агенције у Министарству одбране;
				– Сања Дашић, виши саветник у Канцеларији Савета за националну безбедност и заштиту тајних података;
				– Златко Петровић, виши саветник у Министарству правде;
				– Ђорђије Вујичић, саветник у Управи за спречавање прања новца у Министарству финансија;
				4) за секретара:
				Емина Радосављевић, заменик шефа кабинета у Безбедносно-информативној агенцији.
				4. Радна група се образује на период до успостављања и отпочињања функционисања националне базе података за борбу против тероризма.
				5. У раду Радне групе, ради пружања стручне помоћи, могу учествовати представници других државних органа, организација и институција.
				6. Стручну и административно-техничку потпору раду Радне групе пружа Безбедносно-информативна агенција.
				7. За свој рад председник, заменик председника, чланови и секретар Радне групе, као и представници других државних органа, организација и институција, не примају накнаду за рад.
				8. Радна група о свом раду подноси извештај о раду надлежном одбору сваких 60 дана, а Влади сваких 90 дана.
				9. Ова одлука ступа на снагу осмог дана од дана објављивања у „Службеном гласнику Републике Србије”. 
				05 број 02-8014/2017
				У Београду, 25. августа 2017. године
				Влада
				Председник,
				Ана Брнабић, с.р. 
	

