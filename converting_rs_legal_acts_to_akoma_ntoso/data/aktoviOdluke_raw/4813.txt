



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ
ИЛИЈЕ НИКОЛИЋА У ВЕЛИКОМ ОРАШЈУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа Илије Николића у Великом Орашју утврђује се за
споменик културе.

Тачка 2.

Кућа Илије Николића у Великом Орашју (у даљем текст:
споменик културе) налази се на територији општине Велика Плана, у Великом
Орашју, у Улици Светозара Марковића број 19, у приватној својини, на
катастарској парцели број 987 К.О. Велико Орашје.

Споменик културе подигнут је половином ХIХ века као
приземна зграда правоугаоне основе са тремом и доксатом изнад улаза у укопани
подрум. Грађена је у бондруку са испуном од чатме. Кров је четворосливан
покривен ћерамидом. Просторни план је шестоделан, добијен троделном поделом
основе, са централном оџаклијом и собама лево и десно, при чему је оџаклија и
део десно од ње краћи за ширину трема, односно доксата. Развијеним просторно-структурним
склопом и очуваним конструктивним одликама кућа Николића представља веома
вредан пример куће моравског типа.

Тачка 3.

Заштићена околина споменика културе обухвата
катастарску парцелу број 987 К.О. Велико Орашје, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивностатичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) коришћење у стамбене сврхе;

5) реновирање електро-инсталација;

6) забрана складиштења веће количине запаљивог
материјала (дрво, угаљ, слама и сл.), осим у мањим количинама у посебно
осигураној просторији;

7) инсталирање противпожарних апарата.

Тачка 5.

Утврђују се следеће мере заштите заштићене околине
споменика културе:

1) забрана градње објеката који нису у функцији
споменика културе;

2) забрана складиштења материјала и стварања депонија;

3) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних и отровних.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-6

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









