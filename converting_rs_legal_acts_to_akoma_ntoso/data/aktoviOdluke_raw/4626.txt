





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ КУЋЕ У ЛЕЊИНОВОЈ
УЛИЦИ БРОЈ 14 У СЕНТИ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Кућа
у Лењиновој улици број 14 у Сенти утврђује се за споменик културе.

Тачка 2.

Кућа
у Лењиновој улици број 14 у Сенти (у даљем тексту: споменик културе), налази се
на територији општине Сента, у Сенти, Улица Лењинова број 14, у приватној својини,
на катастарским парцелама бр. 1737/1,2,3 и 1738/1,2,3, КО Сента.

Споменик
културе је саграђен 1896–97. године, по пројекту архитекте Владимира Николића, на
месту старе куће у којој је Николић рођен. То је репрезентативна партерна породична
кућа са основом у облику ћириличног слова „П”, изграђена на пространој парцели,
извучена на регулациону линију улице. Архитектонски је обликована у духу зрелог
историцизма, са преовлађујућим елементима барокног порекла. Уз главну кућу истовремено
су изграђена нешто нижа дворишна крила, чиме је формирано затворено двориште атријумског
типа. Колским улазом, смештеним у средишњем уличном делу, извршена је симетрична
подела простора на два велика шестособна стана. Око свих полукружно завршених отвора
јавља се богата необарокна орнаментика, као декоративни елеменат. Посебно је богато
орнаментисана површина над теменом улазне капије са барокном акротеријом са симболима
власниковог занимања – укрштеним троуглом, шестаром и свитком папира.

Осим
архитектонско-стилске вредности, споменик културе поседује и културно-историјски
значај јер се везује за име познатог архитекте Владимира Николића (Сента 1857 –
Сремски Карловци 1922) који је својим богатим опусом обезбедио изузетно високо место
у историји српског градитељства. Иако није живео у овој кући, коју је изградио за
себе, она представља значајно сведочанство о његовим естетским идеалима у домену
стамбене градске архитектуре.

Тачка 3.

Заштићена
околина споменика културе обухвата следеће катастарске парцеле: број 1735, КО Сента,
у мешовитој својини, број 1739, КО Сента, у мешовитој својини, и број 1740, КО Сента,
у мешовитој својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре, ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала, функционалних карактеристика и оригиналних натписа;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација на споменику културе;

3)
забрана радова који могу угрозити статичку стабилност споменика културе;

4)
постављање и одржавање адекватне унутрашње и спољне расвете;

5)
инсталирање громобранске инсталације и уређаја за заштиту од пожара;

6)
коришћење у пословно-стамбене сврхе;

Тачка 5.

Утврђују
се следеће мере заштите заштићене околине споменика културе:

1)
урбанистичко, комунално и хортикултурно опремање, уређење, одржавање и коришћење
уличног простора испред споменика културе као јавног простора. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-7

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



