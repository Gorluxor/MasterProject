





На
основу члана 47. став 1. Закона о културним добрима („Службени гласник РС”, број
71/94),

Влада
доноси 

ОДЛУКУ

о утврђивању куће на
Тргу Синагоге број 3 

у Суботици за споменик
културе



„Службени гласник
РС”, број 115 од
27. децембра 2005.





1. Кућа на Тргу Синагоге
број 3 у Суботици утврђује се за споменик културе.

2. Кућа на Тргу Синагоге
број 3 у Суботици (у даљем тексту: споменик културе) налази се на територији општине
Суботица, у Суботици, на Тргу Синагоге број 3, у државној својини, на катастарској
парцели број 2653, КО Стари град.

Споменик културе саграђен
је 1906. године за др Микшу Деметера, очног лекара и свестраног интелектуалца, а
према пројектима браће Ласла и Јожефа Вага, познатих архитеката из Будимпеште. Неправилне
је правоугаоне основе, са стилским елементима геометријске, бечке сецесије. У концепцији
основе архитекти су отишли корак даље од једноставних линеарних решења и низања
просторних јединица, и то формирањем централног хола и двостраном оријентацијом
просторија. Централни део уличне фасаде наглашен је спратним еркерима са четири
једнокрилна прозора и уситњеном вертикалном декорацијом измећу њих. Приземним појасом
доминира повишена вертикално жљебљена сокла, која се завршава венцем са керамичким
плочицама. Отвори су равног завршетка, са сецесијском поделом окна, осим централно
постављене улазне капије и по једног прозора са сваке стране балкона, који се лучно
завршавају. Читаво зидно платно изведено је имитацијом камених блокова у малтеру.
Гипсана зидна пластика, биљних и животињских мотива, концентрисана углавном на еркерима,
са појединим акцентима керамичких плочица, наглашава вертикализам објекта.

Споменик културе има
архитектонско-стилске вредности и спада у групу репрезентативнијих објеката у старом
градском језгру Суботице. Представља једну од првих спратних најамних кућа и вредно
ауторско остварење браће Ваго, представника касне сецесије, правца чији је најизразитији
поборник у Бечу био Јозеф Хофман.

3. Заштићена околина
споменика културе обухвата катастарску парцелу број 2653, КО Стари град, у државној
својини.

4. Утврђују се следеће
мере заштите споменика културе:

1) очување оригиналних
материјала, габарита, изгледа, конструктивних и декоративних елемената архитектуре
и архитектонских и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада и ентеријера
у споменику културе;

3) ажурно праћење стања
и одржавање водоводних, канализационих и електроинсталација.

5. Утврђују се следеће
мере заштите заштићене околине споменика културе:

1) уклањање непримерених
привремених објеката у дворишту споменика културе;

2) поплочавање и хортикултурно
уређење дворишта.

6. Ову одлуку објавити
у „Службеном гласнику Републике Србије”.





05
број 633-8110/2005

У
Београду, 22. децембра 2005. године

Влада

Потпредседник,

Мирољуб
Лабус, с.р. 



