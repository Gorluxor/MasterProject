



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
БРВНАРЕ ПОКРОВА ПРЕСВЕТЕ БОГОРОДИЦЕ У ПЛАНИНИЦИ ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.

Тачка 1.

Црква брвнара Покрова Пресвете Богородице у Планиници,
са покретним стварима у њој које су од посебног културног и историјског
значаја, утврђује се за споменик културе. 

Тачка 2.

Црква брвнара Покрова Пресвете Богородице у Планиници,
са покретним стварима у њој које су од посебног културног и историјског значаја
(у даљем тексту: споменик културе), налази се на територији општине Мионица, у
Планиници, у приватној својини - власник Српска православна црква, на
катастарској парцели број 706 КО Планиница. 

Подигнута у Рибници у првој половини ХIХ века црква је
пренета у Планиницу 1908 – 1909. године. На новом месту је саграђена као дрвена
конструкција обложена вертикално постављеним даскама чија су места спајања
опшивена летвама. Једнобродне је основе са певницом на јужној страни и
полукружном апсидом. Унутрашњи простор засведен је даском. Оригинална врата на
западној и северној страни цркве убрајају се у највредније радове осаћанске
мајсторске школе. 

Тачка 3.

Заштићена околина споменика културе обухвата следеће
катастарске парцеле: бр. 704, 705, 706 и 707 КО Планиница, у приватној својини
– власник Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе,

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) обезбеђење од провала и крађа савременим системом
закључавања.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

4) извођење грађевинских радова и промена облика терена
дозвољени су само уз претходно обезбеђење заштитних археолошких ископавања и
адекватне презентације налаза;

5) забрана складиштење материјала и стварање депонија;

6) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних. 

Тачка 6.

Списак покретних добара од посебног културног и
историјског значаја која се налазе у цркви брвнари Покрова Пресвете Богородице
у Планиници чини саставни део ове одлуке, и чува се у цркви брвнари Покрова
Пресвете Богородице у Планиници.

Тачка 7.

Ову одлуку објавити у „Службеном гласнику Републике
Србије”.

05 број 633-1530/98-13

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



