



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ
МИЛЕНЕ МИРОСАВЉЕВИЋ ИЗ СУБОТИШТА ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа Милене Миросављевић из Суботишта утврђује се за
споменик културе.

Тачка 2.

Кућа Милене Миросављевић из Суботишта (у даљем тексту:
споменик културе) налази се на територији општине Пећинци, у Суботишту
(Машковци), у приватној својини, на катастарској парцели број 437 К.О.
Суботиште.

Споменик културе је подигнут у првој половини ХIХ века.
Грађен је у бондрук систему са испуном од чатме. Правоугаоне је основе,
троделне просторне структуре, формиране у низу соба, кућа је са централним
увученим тремом, затвореном дрвеном преградом у доњем делу и под стрехом, из
којег је улаз у све три просторије. Кров је двосливан покривен бибер црепом.
Као варијанта сеоске куће Срема, по просторној структури и организацији, блиска
старијој кући Мачве, кућа у Суботишту указује на етнокултурне везе
антропогеографских области у којима се налазе и поред њихове припадности
различитим културним и политичким сферама у време њеног настанка.

Тачка 3.

Заштићена околина споменика културе обухвата
катастарске парцеле бр. 437 и 438 К.О. Суботиште, у приватној својини.

Тачка 4.

Утврђују се следеће мере заштите споменика културе:

1) очување изгледа, конструктивних и декоративних
елемената као и функционалних карактеристика;

2) ажурно праћење стања и одржавање
конструктивностатичког система, кровног покривача, свих фасада, ентеријера и
исправности инсталација у споменику културе.

Тачка 5.

Утврђује се следећа мера заштите заштићене околине
споменика културе:

1) дозвољена је градња нових зграда у стилу и духу
традиционалне архитектуре, уз услове и сагласности надлежног завода за заштиту
споменика културе.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-23

У Београду,
20. фебруара 1998. године

Влада Републике

Потпредседник,

академик
проф. др Милутин Стојковић,
с.р.









