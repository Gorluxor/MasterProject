





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ ЗГРАДЕ У
УЛИЦИ ЛЕЊИНОВ ПАРК БРОЈ 7 У СУБОТИЦИ ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Зграда у Улици Лењинов парк број 7 у Суботици утврђује се
за споменик културе.



Тачка 2.

Зграда
у Улици Лењинов парк број 7 у Суботици (у даљем тексту: споменик културе), налази
се на територији општине Суботица, у Суботици, Улица Лењинов парк број 7, у државној
својини, на катастарској парцели број 3830/1,2, КО Стари град.

Споменик
културе је саграђен 1891–1892. године, као раскошна палата тадашњег градоначелника
Лазара Мамужића, према пројекту Титуса Мачковића. Представља прву од четири репрезентативне
палате саграђене на месту где је некада постојала „Рогина бара”. Лоцирана на углу
двеју улица, грађена је као једноспратни објекат, стамбено-пословне намене, са основом
у облику латиничног слова „Л”. Обликована је са неоренесансним стилским обележјима
и рационално конципираном декоративном обрадом. Орнаментика је сведена и јавља се
око отвора спратног дела, а наглашена је на угаоном еркеру око прозора у виду маскерона,
ликова пута, гирланди, флоралних мотива. Централно лоциран улаз на главној фасади
наглашен је са два стуба која леже на високом подесту, а завршавају се јонским волутама.
Репрезентативни узани ходник у приземљу се грана на два крака са готским ребрастим
осликаним сводом. И таваница спратног дела декоративно је осликана са мотивима нагих
женских фигура, ваза и животињских ликова, флоралним и геометријским мотивима, у
светлом колориту уз коришћење благог графицистичког цртежа.

Споменик
културе се налази у старом градском језгру града Суботице, које је утврђено за просторну
културно историјску целину, непокретно културно добро од великог значаја. 

Споменик
културе има архитектонско-стилске вредности и културно-историјски значај. Представља
прву од четири репрезентативне палате које чине саставни део амбијента Лењиновог
парка и од незаобилазног је значаја за проучавање архитектонског наслеђа Суботице
у време привредног, просветног и културног процвата града, с краја XИX века. 

Тачка 3.

Утврђују
се следеће мере заштите споменика културе:

1)
очување оригиналних материјала, габарита, изгледа, конструктивних и декоративних
елемената архитектуре и архитектонских и функционалних карактеристика;

2)
ажурно праћење стања и одржавање конструктивно статичког система кровног покривача,
свих фасада, ентеријера и исправности инсталација;

3)
замена свих дотрајалих електроинсталација и инсталација централног грејања;

4)
постављање громобранских инсталација и апарата за гашење пожара.

Тачка 4.

Утврђују
се следеће мере заштите заштићене околине споменика културе:

1)
уклањање – рушење помоћних објеката у дворишту зграде;

2)
изградња – интерполирање нових објеката према студији заштићеног градског језгра
и регулационом плану са уређењем партерних површина. 

Тачка 5.

Ову одлуку објавити у
„Службеном гласнику Републике Србије”.







05
број 633-7457/2001-13

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



