



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ
СПОМЕНИКА СТРЕЉАНИМ МЕШТАНИМА СЕЛА БЕШКА ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Споменик стрељаним мештанима села Бешка, утврђује се за
споменик културе.

Тачка 2.

Споменик стрељаним мештанима села Бешка (у даљем
тексту: споменик културе) налази се на територији општине Инђија, у Бешки, у
својини Српске православне цркве, на катастарској парцели број 1314 К.О. Бешка.

Споменик је подигнут 1922. године у порти Српске
православне цркве у Бешки. Посвећен је Србима, мештанима Бешке, које су
Аустријанци стрељали у Петроварадину 1914. године у знак одмазде због преласка
српске војске у Срем. Међу стрељаним је била и академска сликарка Дана
Јовановић. Споменик типа обелиска урађен је у класицистичком духу од тамног
гранита. По окупацији Југославије 1941. године по наређењу Немаца споменик је
пребачен на Српско православно гробље у Бешки.

Тачка 3.

Заштићена околина споменика културе обухвата
катастарску парцелу број 1314 К.О. Бешка, у својини Српске православне цркве.

Тачка 4.

Утврђују се следеће мере заштите споменика културе:

1) очување изворног изгледа, хоризонталног и
вертикалног габарита, свих конструктивних и декоративних елемената, оригиналних
материјала и оригиналних натписа;

2) забрана радова који могу угрозити статичку
безбедност споменика културе.

Тачка 5.

Утврђују се следеће мере заштите заштићене околине
споменика културе:

1) изградња прилаза споменику од стазе која води од
села према гробљу;

2) хортикултурно уређење простора око споменика.

Тачка 6.

Ову одлуку објавити у „Службеном гласнику Републике
Србије”.

Број
633-2659/97-22

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









