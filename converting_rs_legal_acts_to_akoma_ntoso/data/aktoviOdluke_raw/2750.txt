


	
	Zakon


	
				На основу члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), члана 62. Закона о државној управи („Службени гласник РС”, бр. 79/05, 101/07, 95/10 и 99/14) и члана 25. став 1. Уредбе о начелима за унутрашње уређење и систематизацију радних места у министарствима, посебним организацијама и службама Владе („Службени гласник РС”, бр. 81/07 – пречишћен текст, 69/08, 98/12 и 87/13),
				Влада доноси
				ОДЛУКУ
				о образовању Координационог тела за припрему и праћење реализације Акционог плана за спровођење Програма Владе
				"Службени гласник РС", број 88 од 29. 
				септембра 2017.
				1. Образује се Координационо тело за припрему и праћење реализације Акционог плана за спровођење Програма Владе (у даљем тексту: Координационо тело/Група 6). 
				2. Координационо тело/Група 6 усмерава послове из делокруга органа државне управе у процесу припреме и праћења реализације Акционог плана за спровођење Програма Владе, и то тако што разматра и одобрава приоритетне циљеве Владе који имају значајан утицај на велики број грађана и привредних субјеката, надгледа и усмерава рад министарских група и разматра и усмерава реализацију одобрених приоритетних циљева Владе. 
				3. У Координационо тело именују се:
				– за председника:
				– Ана Брнабић, председник Владе;
				– за чланове:
				1) др Расим Љајић, потпредседник Владе, министар трговине, туризма и телекомуникација и лидер Министарске групе 1;
				2) Бранислав Недимовић, министар пољопривреде, шумарства и водопривреде и лидер Министарске групе 2;
				3) Зоран Ђорђевић, министар за рад, запошљавање, борачка и социјална питања и лидер Министарске групе 3;
				4) др Небојша Стефановић, потпредседник Владе, министар унутрашњих послова и лидер Министарске групе 4;
				5) др Душан Вујовић, министар финансија.
				4. Координационо тело/Група 6 се, по правилу, састаје најмање једном у 15 радних дана. Састанцима Координационог тела/Групе 6 присуствују директор и/или заменик директора Републичког секретаријата за јавне политике.
				5. О свом раду Координационо тело доставља извештај Влади једном у шест месеци.
				6. За потребе Координационог тела образују се Министарске (радне) групе за приоритетне области:
				– Министарска група 1. – „Повезивање Србије са Европом и светом”;
				– Министарска група 2. – „Стварање економских прилика за све”;
				– Министарска група 3. – „Пружање бољих јавних услуга”;
				– Министарска група 4. – „Заштита људских права и безбедност”. 
				Министарске групе учествују у дефинисању кључних приоритетних циљева за сваку од области, одговорне су за постизање резултата у оквиру сваког од приоритетних циљева, прате напредак у остваривању приоритетних циљева и учествују у разматрању и усмеравању реализације одобрених приоритетних циљева Владе, при чему о томе обавештавају Координационо тело. 
				7. У Министарску групу 1. „Повезивање Србије са Европом и светом” именују се:
				– за председника – лидера:
				– др Расим Љајић, потпредседник Владе и министар трговине, туризма и телекомуникација;
				– за чланове:
				1) Ивица Дачић, први потпредседник Владе и министар спољних послова;
				2) Александар Вулин, министар одбране;
				3) Јадранка Јоксимовић, министар за европске интеграције;
				4) Бранислав Недимовић, министар пољопривреде, шумарства и водопривреде.
				У Министарску групу 2. „Стварање економских прилика за све” именују се:
				– за председника – лидера:
				– Бранислав Недимовић, министар пољопривреде, шумарства и водопривреде;
				– за чланове:
				1) проф. др Зорана Михајловић, потпредседник Владе и министар грађевинарства, саобраћаја и инфраструктуре;
				2) др Душан Вујовић, министар финансија;
				3) др Расим Љајић, потпредседник Владе и министар трговине, туризма и телекомуникација;
				4) Горан Кнежевић, министар привреде;
				5) Александар Антић, министар рударства и енергетике;
				6) Владан Вукосављевић, министар културе и информисања;
				7) Вања Удовичић, министар омладине и спорта;
				8) Младен Шарчевић, министар просвете, науке и технолошког развоја;
				9) др Ненад Поповић, министар без портфеља задужен за иновације и технолошки развој;
				10) Милан Кркобабић, министар без портфеља задужен за регионални развој и рад јавних предузећа чији је оснивач Република Србија;
				11) Марко Благојевић, вршилац дужности директора Канцеларије за јавна улагања.
				У раду Министарске групе 2. учествује и Јоргованка Табаковић, гувернер Народне банке Србије.
				У Министарску групу 3. „Пружање бољих јавних услуга”, именују се:
				– за председника – лидера:
				– Зоран Ђорђевић, министар за рад, запошљавање, борачка и социјална питања;
				– за чланове:
				1) проф. др Зорана Михајловић, потпредседник Владе и министар грађевинарства, саобраћаја и инфраструктуре;
				2) др Душан Вујовић, министар финансија;
				3) Бранко Ружић, министар државне управе и локалне самоуправе;
				4) др Златибор Лончар, министар здравља;
				5) Младен Шарчевић, министар просвете, науке и технолошког развоја;
				6) Горан Триван, министар заштите животне средине;
				7) др Михаило Јовановић, вршилац дужности директора Канцеларије за информационе технологије и електронску управу.
				У Mинистарску групу 4. „Заштита људских права и безбедност”, именују се:
				– за председника – лидера:
				– др Небојша Стефановић, потпредседник Владе и министар унутрашњих послова;
				– за чланове:
				1) Нела Кубуровић, министар правде;
				2) Бранко Ружић, министар државне управе и локалне самоуправе;
				3) проф. др Славица Ђукић Дејановић, министар без портфеља задужен за демографију и популациону политику;
				4) Зоран Ђорђевић, министар за рад, запошљавање, борачка и социјална питања;
				5) Александар Вулин, министар одбране.
				8. У раду министарских група могу учествовати и друга лица, по позиву, ако је њихово учешће од значаја за остваривање неког од утврђених приоритетних циљева.
				9. Министарске групе састају се по потреби. Састанцима министарских група присуствују директор и/или заменик директора Републичког секретаријата за јавне политике.
				10. Свака Министарска група има Имплементациону групу која за њу извршава задатке на стручном и оперативном нивоу потребне за припрему и праћење реализације Акционог плана за спровођење Програма Владе и несметан рад Координационог тела и Министарских група.
				Имплементационе групе су састављене од представника надлежних органа државне управе које одређује сам орган државне управе/надлежни руководилац у органу, на захтев Републичког секретаријата за јавне политике.
				11. Стручну и административно-техничку подршку раду Координационог тела/Групе 6 и министарским и имплементационим групама пружа Републички секретаријат за јавне политике и Генерални секретаријат Владе.
				12. Смернице за рад Координационог тела, министарских и имплементационих група, као и измене и допуне тих смерница припрема Републички секретаријат за јавне политике, у сарадњи са Координационим телом, а усваја их Влада.
				13. Oва одлука ступа на снагу осмог дана од дана објављивања у „Службеном гласнику Републике Србије”.
				05 број 02-9328/2017
				У Београду, 28. септембра 2017. године 
				Влада
				Председник,
				Ана Брнабић, с.р.
	

