



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. САВЕ У ГРАЧАЦУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Саве у Грачацу утврђује се за споменик
културе.

Тачка 2.

Црква Св. Саве у Грачацу (у даљем тексту: споменик
културе), налази се на територији општине Врњачка Бања, у Грачацу, у приватној
својини – власник Српска православна црква, на катастарској парцели број 3867
КО Грачац.

Споменик културе, настао на темељима старијег храма,
према писању митрополита Михаила саграђен је 1812. године. Свој данашњи изглед
добио је 1848. године, у исто време када је препокривена ћерамидом. Конципиран
ја као једнобродна грађевина са полукружном олтарском апсидом на источној
страни и пространим тремом који је служио као припрата на западној страни.
Унутрашњи простор је рашчлањен пиластрима и ојачавајућим луцима на три
неједнака травеја.

На ниском, једва приметном коцкастом постољу, налази се
осмострано кубе са четири прозорска отвора. Фасаде нису декорисане. Једини
украс је архитравна греда којом се завршава западни портал и плитка ниша изнад.

Храм је изведен у камену и грубо омалтерисан.
Поцинкованим лимом кров је покривен 1900. године.

Северно од цркве смештено је гробље из прошлог века са
споменицима од пешчара у облику крста и пирамиде, као и од белог мермера
студеничког типа.

Споменик културе припада скупини једнобродних куполних
цркава, скромно или никако декорисаних, карактеристичних за период устаничке
Србије са почетка 20. века.

Тачка 3.

Заштићена околина споменика културе обухвата
катастарске парцеле: бр. 3867, 3868, 3869 и 3870 КО Грачац, у приватној својини
– власник Српска православна црква.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана извођења радова на споменику културе без
претходне сагласности надлежног завода за заштиту споменика културе.

Тачка 5.

Утврђују се следеће мере заштите заштићене околине
споменика културе:

1) забрана сахрањивања на катастарским парцелама бр.
3868 и 3869 КО Грачац;

2) забрана уклањања старих надгробних споменика са
катастарске парцеле број 3870 КО Грачац.

Тачка 6.

Ову одлуку објавити у „Службеном гласнику Републике
Србије”.









05 број 633-4703/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



