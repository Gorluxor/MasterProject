





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању Рашиначког манастира 

Св. арханђела за споменик културе

„Службени гласник
РС”, број 115 од
27. децембра 2005.





1. Рашиначки манастир
Св. арханђела, са покретним стварима у њему које су од посебног културног и историјског
значаја, утврђује се за споменик културе.

2. Рашиначки манастир
Св. арханђела, са покретним стварима у њему које су од посебног културног и историјског
значаја (у даљем тексту: споменик културе), налази се на територији општине Сврљиг,
између села Пирковца и Попшице, на катастарским парцелама бр. 366, 368, 369,
378 и 380, КО Пирковац, у приватној својини.

Први писани помен о споменику
културе налази се у турском попису из 1455. године и везује се за заборављено село
Рашинац. Више пута рушен и обнављан, свој данашњи изглед добио је 1896. године.
Чине га црква, парохијски дом из 1927. године, кула-звоник из истог времена и економски
део са помоћним објектом из друге половине 19. века.

Црква је у основи триконхос
у облику сажетог уписаног крста са куполом. Издужен и дубок олтарски простор, са
ђакониконом и проскомидијом у маси зида, споља и изнутра је полукружан. Нешто уже
бочне конхе обликоване су на исти начин. Купола преко пандантифа прелази у круг
тамбура. Споља, на четвртастом кубичном постољу лежи осмострани тамбур са прислоњеним
колонетама. Овај централни простор који чине три травеја представља најстарији део
цркве. Два травеја на западу, полуобличасто засведена, дограђена су у 19. веку.
Старој цркви припадају два четвртасто обликована камена свећњака испред олтара.
Првобитном манастирском комплексу припадао је и објекат правоугаоног облика, северно
од цркве. Западни улаз украшен је конзолом и правоугаоним рамом. У лучној ниши изнад
је плоча са натписом и стојећа фигура Св. Гаврила, надвишена окулусом. Северни улаз,
једнако обликован, завршава се троугластим тимпаноном изнад кога је крст. 

Унутрашње зидне површине
су прекречене. На појединим местима појављује се живопис рађен у фреско техници.
Иконостас је изведен у класицистичком маниру са стилизованим флоралним мотивима
у позлаћеној дуборезној пластици. Иконе у техници уља на платну, рад су Лазара Крџалића
из 1889. године.

Споменик културе представља
значајно уметничко остварење чијим ће се подробнијим истраживањем осветлити странице
прошлости овог краја. 

3. Заштићена околина
споменика културе обухвата следеће катастарске парцеле: бр. 362/1, 364, 365,
371, 379, 381, 382, 383/1 и 1147, КО Пирковац, у приватној својини и бр. 362/2,
370, 383/2, 1148, 1149/1 и 1229, КО Пирковац, у државној својини.

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, свих конструктивних
и декоративних елемената, оригиналних материјала, функционалних карактеристика и
оригиналних натписа;

2) редовно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) редовно текуће одржавање
споменика културе;

4) изградња инфраструктуре
дозвољена је само уз претходно обезбеђење заштитних археолошких ископавања и одговарајуће
презентације налаза.

5. Утврђују се следеће
мере заштите заштићене околине споменика културе:

1) забрана подизања објеката
високе градње;

2) забрана препарцелације
постојећих грађевинских парцела;

3) забрана градње објеката
који својом наменом, архитектуром, габаритом и висином угрожавају споменик културе;

4) забрана постављања
ваздушних електро и ТТ водова преко заштићених парцела;

5) вођење инфраструктуре
подземно, уз обезбеђење заштитних археолошких ископавања и презентације материјала
и враћање терена у првобитно стање;

6) очување аутохтоног
природног окружења и аутентичности извора водотока;

7) забрана промене облика
терена, чисте сече шума, експлоатације корита потока и свака врста земљаних радова;

8) забрана складиштења
материјала, формирања депонија и производних постројења;

9) обнова старог конака
уз враћање првобитног изгледа.

6. Списак покретних добара
од посебног културног и историјског значаја која се налазе у Рашиначком манастиру
Св. арханђела чини саставни део ове одлуке и чува се у Рашиначком манастиру Св.
арханђела. 

7. Ову одлуку објавити
у „Службеном гласнику Републике Србије”.





05
број 633-7998/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



