



На
основу члана 47. став 1. Закона о културним добрима („Службени гласник Републике
Србије”, број 71/94),

Влада
Републике Србије доноси

ОДЛУКУ 

О УТВРЂИВАЊУ БОЈОВИЋА
КУЋЕ У ПРИСЛОНИЦИ ЗА СПОМЕНИК КУЛТУРЕ

„Службени гласник
РС”, број 32 од 7.06.2001.







Тачка 1.

Бојовића
кућа у Прислоници утврђује се за споменик културе.

Тачка 2.

Бојовића
кућа у Прислоници (у даљем тексту: споменик културе) налази се на територији општине
Чачак, у Прислоници, у приватној својини, на катастарској парцели број 1398/2, КО
Прислоница.

Споменик
културе је гостинска кућа подигнута шездесетих година XIX века. То је спратна стамбена
зграда која се састоји од подрума у приземљу, зиданог од грубо тесаног камена, и
стамбеног простора изнад њега, грађеног у бондручном систему, са испуном од чатме.
Кров је четвороводни, покривен ћерамидом. Целом дужином западне фасаде је отворени
трем са дрвеним стубовима који носе чардак, повезан са приземљем степеништем уз
зид подрума. Стамбени део је од првобитно дводелног, оџаклије и гостинске собе,
накнадном поделом оџаклије формиран као троделан. 

Као
кућа посебне намене, за примање гостију и прославу породичних свечаности, она бољом
израдом и складним пропорцијама претставља репрезентативну кућу сеоског домаћинства
прошлог века.

Тачка 3. 

Заштићена
околина споменика културе обухвата катастарску парцелу број 1398/2, КО Прислоница,
у приватној својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала, функционалних карактеристика и оригиналних натписа;

2)
ажурно праћење стања и одржавања конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе.

Тачка 5.

Утврђују
се следеће мере заштите заштићене околине споменика културе:

1)
забрана градње објеката који својом архитектуром, габаритом и висином угрожавају
споменик културе;

2)
забрана градње објеката који нису у функцији споменика културе.

Тачка 6.

Ову одлуку објавити у
„Службеном гласнику Републике Србије”.





05
број 633-1761/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



