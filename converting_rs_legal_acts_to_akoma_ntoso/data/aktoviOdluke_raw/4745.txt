



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КАПЕЛЕ
ДУДВАРСКИ У АДИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Капела Дудварски у Ади, са покретним стварима у њој
које су од посебног културног и историјског значаја, утврђује се за споменик
културе.

Тачка 2.

Капела Дудварски у Ади, са покретним стварима у њој
које су од посебног културног и историјског значаја (у даљем тексту: споменик
културе), налази се на територији општине Ада, у Ади, улица Гробљанска бб, у
приватној својини, на катастарској парцели број 5307 КО Ада.

Споменик културе, посвећен Преносу моштију св. оца
Николаја, изграђен је 1892. године из Фонда за одржавање капеле Петра
Дудварског и његове жене Пољке, рођене Риђички. Грађен је од чврстог
материјала, у стилу неокласицизма. То је мала једнобродна црквена грађевина,
подужне основе са полукружном апсидом на истоку и звоником који се подиже изнад
западног прочеља. Фасаде су оживљене пиластрима са полу капителима. Иконостасну
преграду, без дрворезбарских украса, осликао је крајем ХIХ века техником уља на
платну непознат аутор. Сликана декорација свода је новијег датума.

Споменик културе представља значајан историјско –
културни документ о једној од првих српских породица које су се населиле у Ади
за време сеобе под Арсенијем Чарнојевићем, да би у различитим временским
периодима имала одлучујући утицај на привредни и културни живот Аде.

Тачка 3.

Заштићену околину споменика културе сачињава
катастарска парцела број 5307 КО Ада, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација на споменику културе;

3) задржавање сакралне функције;

4) инсталирање громобранских уређаја и уређаја за
заштиту од пожара.

Тачка 5.

Утврђују се следеће мере заштите заштићене околине
споменика културе:

1) урбанистичко и комунално опремање, уређење и
одржавање заштићене околине споменика културе;

2) рушење постојеће и постављање нове ограде;

3) постављање нове капије која ће се закључавати.

Тачка 6.

Списак покретних добара од посебног културног и
историјског значаја која се налазе у у капели Дудварски у Ади чини саставни део
ове одлуке и чува се у капели Дудварски у Ади.

Тачка 7.

Ову одлуку објавити у „Службеном гласнику Републике
Србије”.









05 број 633-4701/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



