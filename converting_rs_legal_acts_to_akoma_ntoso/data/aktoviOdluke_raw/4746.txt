



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ВРАЧА У ВРАЧЕВУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Врача у Врачеву, са покретним стварина у њој
које су од посебног културног и историјског значаја, утврђује се за споменик
културе.

Тачка 2.

Црква Св. Врача у Врачеву, са покретним стварима у њој
које су од посебног културног и историјског значаја (у даљем тексту: споменик
културе), налази се на територији општине Лепосавић, у Врачеву, у државној
својини, на катастарској парцели број 2126 КО Врачево.

Споменик културе, настао у првој половини ХIV века,
више пута рушен и спаљиван, свој садашњи изглед добио је у обнови 1860. године,
о чему сведочи запис у плиткој лунети изнад јужног портала. То је једнобродна
грађевина триконхалне основе са споља и изнутра полукружном олтарском апсидом,
наосом и припратом. Изведена је у комбинацији сиге, облутака и неправилно
распоређеног необрађеног камена. Кров је двосливан и покривен црепом, на
конхама ћерамидом, а на тамбуру лимом. Унутрашњи зидови су омалтерисани и
прекречени, са изузетком представе Христа Пантократора у своду припрате.
Иконостасну преграду је 1899. године осликала група мајстора из Крушева и
Битоља на челу са Стојчетом и Станком.

Споменик културе представља значајан пример сакралне
архитектуре триконхалног решења.

Тачка 3.

Заштићена околина споменика културе обухвата следеће
катастарске парцеле: бр. 2126, 2127, 2128, 2129 и 2142 КО Врачево, у државној
својини и бр. 2130, 2131 и 2132 КО Врачево, у приватној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, свих конструктивних и
декоративних елемената, оригиналних материјала, функционалних карактеристика и
оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе.

Тачка 5.

Утврђује се следећа мера заштите заштићене околине
споменика културе:

– забрана градње објеката који својом архитектуром,
габаритом и висином угрожавају споменик културе.

Тачка 6.

Списак покретних добара од посебног културног и
историјског значаја која се налазе у цркви Св. Врача у Врачеву чини саставни
део ове одлуке и чува се у цркви Св. Врача у Врачеву.

Тачка 7.

Ову одлуку објавити у „Службеном гласнику Републике
Србије”.









05 број 633-4700/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



