


	
	Zakon


	
			На основу члана 14. став 1. Закона о туризму („Службени гласник РС”, број 17/19) и члана 33. ст. 2. и 3. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), 
			Влада доноси
			ОДЛУКУ 
			о образовању Радне групе за пружање подршке у поступку проглашења  туристичких простора Врањска Бања, Јошаничка Бања, Врдник, Петроварадин и Винча
			"Службени гласник РС", број 86 од 6. децембра 
			2019.
			1. Овом одлуком образује се Радна група за пружање подршке у поступку проглашења туристичких простора Врaњска Бања, Јошаничка Бања, Врдник, Петроварадин и Винча, за које иницијативу подноси јединица локалне самоуправе на чијој територији се налази туристички простор (у даљем тексту: Радна група).
			2. Задаци Радне групе су праћење: 
			1) процеса израде студије оправданости за проглашење туристичког простора са подацима о туристичким ресурсима и туристичким атракцијама, стању заштите животне средине и др.;
			2) поступка стављања на јавни увид предлога за проглашење туристичког простора;
			3) израде предлога за проглашење туристичког простора ради достављања комплетне документације Министарству трговине, туризма и телекомуникација;
			4) активности израде нових  и ажурирање постојећих мастер планова.
			3. У Радну групу именују се:
			– за председника: 
			др Рената Пинџо, помоћник министра трговине, туризма, телекомуникација,
			– за заменика председника: 
			Мира Дудић, самостални саветник, Сектор за туризам, Министарство трговине, туризма и телекомуникација,
			– за чланове Радне групе:
			1) Бојана Симеуновић, саветник за филм, дигиталне, креативне индустрије и туризам, Кабинет председника Владе,
			2) Вера Ровчанин Орловић, виши саветник, Сектор за туризам, Министарство трговине, туризма и телекомуникација,
			3) Малиша Младеновић, самостални саветник, Сектор за заштиту природе и климатске промене, Министарство заштите животне средине,
			4) Марко Љубоја, самостални саветник, Сектор за приватизацију, стечај и индустријски развој,  Министарство привреде,
			5) Бранка Дојчиновић, Покрајински секретаријат за туризам, АП Војводина,
			6) Жарко Милићевић, извршни директор, Развојна агенција Србије,
			7) Олгица Миљковић, менаџер за тржиште Србије, Туристичка организација Србије,
			8) Милинко Величковић, Секретаријат за привреду, град Београд,
			9) Милорад Радојевић, члан градског већа, град Нови Сад,
			10) Оливер Огњеновић, шеф службе за имовинско-правне односе и урбанизам, општина Ириг,
			11) Срдан Терзић, дипломирани туризмолог, Туристичка организација Рашка,
			12) Драган Сентић, председник градске општине Врањска Бања, град Врање.
			За секретара Радне групе именује се Владимир Андријевић, Министарство трговине, туризма и телекомуникација.
			4. Радна група одлучује на седницама и састаје се по потреби. Седнице Радне групе сазива председник Радне групе, који руководи радом на седници, а у његовом одсуству заменик или члан Радне групе кога председник Радне групе овласти. О раду Радне групе води се записник који потписује председник Радне групе, а у његовом одсуству заменик или члан Радне групе кога председник Радне групе овласти.
			Раднa групa може, по потреби, ради разматрања појединих питања из тачке 2. ове одлуке, укључити у свој рад представнике надлежних државних органа и институција, као и стручњаке из одређених области.
			Надлежни државни органи и институције су дужни да Радној групи на њен захтев доставе податке, документацију, анализе, обавештења и извештаје, у вези са питањима из тачке 2. ове одлуке.
			5. Стручне и административно-техничке послове за потребе Радне групе обавља Министарство трговине, туризма и телекомуникација.
			6. Радна група се образује на период до завршетка задатака из тачке 2. ове одлуке.
			7. За рад Радне групе није потребно обезбедити средства у буџету Републике Србије.
			8. Ова одлука ступа на снагу осмог дана од дана објављивања у „Службеном гласнику Републике Србијеˮ.
			05 број 02-11803/2019
			У Београду, 28. новембра 2019. године
			Влада
			Председник,
			Ана Брнабић, с.р.
	

