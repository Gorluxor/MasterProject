



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ
СТАМБЕНЕ КУЛЕ „ПЕПШИ” У ЈУНИКУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Стамбена кула „Пепши” у Јунику, утврђује се за споменик
културе.

Тачка 2.

Стамбена кула „Пепши” у Јунику (у даљем тексту:
споменик културе), налази се на територији општине Дечани, у селу Јуник, у
приватној својини на катастарској парцели број 1150 К.О. Јуник.

Споменик културе је настао у другој половини ХIХ века у
старом руралном архитектонском комплексу махале породице Пепши као двоспратна
кула са угаоном каменом галеријом испуштеном у облику еркера. Основа куле је
четвороугаона. Зидана је речним облутком повезаним кречним малтером, који чини
масу зида, и тесаним каменом (углови куле, отвори, галерија и кровни венац).
Кров је четворосливан покривен ћерамидом. Међуспратна конструкција је дрвена.
Комуникација између спратова остварена је унутрашњим степеницама од дрвета са
првобитном спољном везом спрата и приземља. Настала као одраз анархичног
друштва створеног слабљењем турске државе пред крај њене власти, кула Пепши
представља млађу варијанту метохијске куле познате као посебан тип
стамбено-одбрамбеног објекта ове врсте.

Тачка 3.

Заштићена околина споменика културе обухвата следеће
катастарске парцеле: бр. 1148, 1150, 1154, 1152 и 1151 К.О. Јуник, у приватној
својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивностатичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) изградња инфраструктуре дозвољена је само уз
претходно обезбеђење заштитних археолошких ископавања и адекватне презентације
налаза;

5) обезбеђење објекта;

6) урбанистичко и комунално опремање, уређивање и
одржавање простора и површине око споменика културе намењеног корисницима и
посетиоцима.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана градње објеката који нису у функцији
споменика културе;

3) забрана складиштења материјала и стварања депонија;

4) забрана просипања, одлагања и привременог или
трајног депоновања отпадних и штетних материја – хемијски агресивних,
експлозивних, отровних и радиоактивних.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-11

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









