



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ХОТЕЛА
„МЕТРОПОЛ” У БЕОГРАДУ ЗА СПОМЕНИК КУЛТУРЕ

„Службени гласник
РС”, број 32 од 7. VI 2001.



Тачка 1. 

Хотел „Метропол” у Београду утврђује се за споменик
културе.

Тачка 2. 

Хотел „Метропол” у Београду (у даљем тексту: споменик
културе) налази се на територији града Београда, општина Палилула, Улица
булевар револуције број 69, у друштвеној својини, на катастарској парцели број
1983/5, КО Палилула.

Споменик културе изграђен је између 1954. и 1958.
године, према пројекту архитекте Драгише Брашована. Представља адаптацију
започете зграде Централног комитета омладине Југославије. Архитекта Брашован
остварио је дело које је успело да се постави као снажна самосвојна грађевина,
доминантна у већ формираном окружењу. Зграда је пројектована као висока кубична
маса стереометријских форми коју прате нижи анекси и на фасади према улици и на
фасади према парку Ташмајдан. Фасада је обликована сведеним средствима,
ритмичним низом прозорских отвора оживљеним у највишим деловима грађевине
варирањем њихове величине и положаја и уоквиривањем у јединствен низ. 

Споменик културе припада последњој фази богатог,
разноврсног, а пре свега истраживачког, опуса родоначелника српске Модерне. Са
доследно спроведеним архитектонским, конструктивним и ликовним принципима
модернистичког правца и јаком функционалистичком примесом из времена свог
настанка, на одређен начин типичан је продукт архитектонске радионице архитекте
Драгише Брашована. 

Тачка 3. 

Заштићена околина споменика културе обухвата
катастарску парцелу број 1983/5, КО Палилула, у друштвеној својини и део
простора наспрам катастарске парцеле број 1983/5, КО Палилула до осе Улице
булевар револуције, у државној својини. 

Тачка 4. 

Утврђују се следеће мере заштите споменика културе:

1) очување изгледа, хоризонталног и вертикалног
габарита, конструктивних и декоративних елемената архитектуре, оригиналних
материјала и функционалних карактеристика; 

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе;

4) забрана доградње, преградње и надградње споменика
културе;

5) инсталирање громобранских уређаја и уређаја за
заштиту од пожара;

6) коришћење искључиво у хотелијерске сврхе.

Тачка 5. 

Утврђују се следеће мере заштите заштићене околине
споменика културе:

1) забрана градње или постављања објеката трајног или
привременог карактера, који својом наменом, габаритом, волуменом и обликом могу
угрозити или деградирати споменик културе и његову заштићену околину;

2) забрана градње објеката који нису у функцији
споменика културе;

3) урбанистичко, комунално и хортикултурно одржавање и
коришћење уличног и парковског простора око споменика културе као јавног
простора. 

Тачка 6. 

Ову одлуку објавити у „Службеном гласнику Републике
Србије”.

05 број 633-1779/99

У Београду,
22. маја 2001. године

Влада
Републике Србије

Потпредседник,

проф.
др Жарко Кораћ, с.р.



