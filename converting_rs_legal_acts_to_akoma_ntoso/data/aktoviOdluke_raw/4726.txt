



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
СВ. ПЕТРА И ПАВЛА У ЖИТОРАЂИ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Св. Петра и Павла у Житорађи, са покретним
стварима у њој које су од посебног културног и историјског значаја, утврђује се
за споменик културе.

Тачка 2.

Црква Св. Петра и Павла у Житорађи, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Житорађа, у
Житорађи, у приватној својини, на катастарској парцели број 3503/1 КО Житорађа.

Споменик културе, смештен у југозападном делу села уз
пут Дољевац – Прокупље, саграђен је између 1894. и 1898. године. За грађевинске
радове ангажован је Стојан Јосифовић. То је једнобродна грађевина са
петостраном олтарском апсидом и правоугаоним певничким просторима. Унутрашњи
простор је подељен на четири неједнака травеја засведена полуобличастим
сводовима, изузев највећег, средишњег, над којим је крстасти свод. Западну
фасаду украшава вишеструко профилисан лучно завршен портал, са плитким
пиластрима и троугластим тимпаноном. Надвисују га наглашени забатни завршетци и
преслица за звоно које никада није постављено. Храм је зидан од камена и опеке,
а затим омалтерисан и окречен у бело. Иконостас из 1987. године је изведен у
класицистичком духу. Аутор сликаних представа остао је непознат.

Споменик културе, конципиран у маниру еклектике,
представља вредно уметничко сведочанство о утицају различитих стилова на
савремено црквено градитељство.

Тачка 3.

Заштићена околина споменика културе обухвата следеће
катастарске парцеле: бр. 3503/1, 3530/2 и 3531/1 КО Житорађа, у приватној
својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних елемената, оригиналних материјала, функционалних карактеристика
и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана делатности и продаје ствари које нису у
складу са наменом споменика културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката који својом архитектуром,
габаритом и висином угрожавају споменик културе;

2) забрана подизања објеката високе градње;

3) забрана препарцелације постојећих парцела;

4) забрана постављања ваздушних електро и ТТ водова
преко заштићених парцела.

Тачка 6.

Списак покретних добара од посебног културног и
историјског значаја која се налазе у цркви Св. Петра и Павла у Житорађи чини
саставни део ове одлуке и чува се у цркви Св. Петра и Павла у Житорађи.

Тачка 7.

Ову одлуку објавити у „Службеном гласнику Републике
Србије”.





05 број 633-4720/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



