



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ ЦРКВЕ
УСПЕЊА ПРЕСВЕТЕ БОГОРОДИЦЕ У ЛИПЕНОВИЋУ ЗА СПОМЕНИК КУЛТУРЕ

„Службени гласник
РС”, број 5 од 17. II 2000.

Тачка 1.

Црква Успења Пресвете Богородице у Липеновићу, са
покретним стварима у њој које су од посебног културног и историјског значаја,
утврђује се за споменик културе.

Тачка 2.

Црква Пресвете Богородице у Липеновићу, са покретним
стварима у њој које су од посебног културног и историјског значаја (у даљем
тексту: споменик културе), налази се на територији општине Крупањ, у
Липеновићу, у приватној својини – власник Српска православна црква, на
катастарској парцели број 1393 КО Липеновић.

Најстарији помен о цркви у Липеновићу, засеок Добри
Поток, налази се у турским тефтерима из 1528. године. Служила је као парохијска
црква Крупњанима, јер је у Крупњу постојао само католички храм. Око ње се
формирало православно гробље, које траје до данашњих дана. Пре 1771. године
спаљена је од стране Турака. Данашња црква је грађевина прелазног типа. Доњи
делови су од чврстог материјала и највероватније су из 18. века, а кров је
покривен као брвнаре, шиндром, и заједно са тремом потиче из деведесетих година
19. века. Основа јој је правоугаона са олтарским простором, изнутра
полукружним, а споља петостраним. Зидови су дебели и ниски, као код цркава
брвнара. Црква нема таваницу, већ се види дрвена кровна конструкција. Кров је
изразито стрм. Тридесетих година овог века трем је затворен дрвеним талпама. На
место иконостаса из 1826. године постављен је 1970. године нови, изведен према
пројекту архитекте Драгомира Тадића. Осликао га је Живко Стојисављевић из
Београда, док је за столарске радове ангажован Благоје Митровић из Ваљева. Бели
камени амвон са урезаном шестокраком звездом и именом НЕДЕЛКО и годином 1858,
највероватније сведочи о мајстору који је учествовао на некој од обнова храма.

У црквеној порти налазе се звонара, парохијски дом,
зградица за продају свећа, а јужно од храма је плато са неколико собрашица.
Западно од порте је старо гробље.

Старост храма и самог култног места, као и неуобичајено
стрм кров издвајају овај сакрални објекат од осталих у Рађевини.

Тачка 3.

Заштићена околина споменика културе обухвата следеће
катастарске парцеле: бр. 1376/1, 1376/3, 1376/4, 1376/5, 1380, 1381, 1391/3,
1392/1, 1392/2, 1393, 1394, 1395, 1484/2 и 1484/3 КО Липеновић, у приватној
својини и број 1407 КО Липеновић, у друштвеној својини.

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре,
хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала и функционалних
карактеристика;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) постављање постоља за паљење свећа изван споменика
културе;

4) вођење електро и ТТ водова подземним путем;

5) очување портала савременим бравама које имају виши
степен сигурности од провала;

6) забрана постављања прикључних кутија и ормара на
спољашњим површинама споменика културе.

Тачка 5.

Утврђују се следеће мере заштите заштићене околине
споменика културе:

1) забрана градње објеката трајног или привременог
карактера на простору који је обухваћен границама заштићене околине, сем
објеката који су у служби цркве;

2) забрана радова који могу угрозити статичку
безбедност споменика културе;

3) забрана постављања далековода, ваздушних, електро и
ТТ водова преко заштићених парцела, и њихово вођење подземним каналима, уз
обавезно враћање терена у првобитно стање;

4) забрана извођења радова којима се врши промена
облика терена, као и промена постојеће намене терена;

5) забрана складиштења материјала и стварања депонија,
као и просипања, одлагања и привременог или трајног депоновања отпадних и
штетних материјала – хемијски агресивних, експлозивних, отровних и
радиоактивних;

6) изградња инфраструктуре и извођење грађевинских
радова и промена облика терена дозвољена је уз претходно обезбеђење заштитних
археолошких ископавања и адекватне презентације налаза.

Тачка 6.

Списак покретних добара од посебног културног и
историјског значаја која се налазе у цркви Успења Пресвете Богородице у
Липеновићу чини саставни део ове одлуке и чува се у цркви Успења Пресвете
Богородице у Липеновићу.

Тачка 7.

Ову одлуку објавити у „Службеном гласнику Републике
Србије”.







05 број 633-4713/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



