





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ 

о утврђивању Цркве Св.
арханђела Михаила и Гаврила у Иђошу

за споменик културе

„Службени гласник
РС”, број 115 од
27. децембра 2005.







1. Црква Св. арханђела
Михаила и Гаврила у Иђошу утврђује се за споменик културе.

2. Црква Св. арханђела
Михаила и Гаврила у Иђошу (у даљем тексту; споменик културе) налази се на територији
општине Кикинда, у Иђошу, у Улици Николе Француског број 2, у приватној својини,
на катастарској парцели број 1020, КО Иђош.

Споменик културе подигнут
је 1787. године, а обновљен 1863. године. То је једнобродна грађевина са полигоналном
апсидом на истоку ширине наоса и торњем типизираног барокног изгледа који се уздиже
над фронтоном на западу. Репрезентативност прочеља постигнута је доминацијом плитког
ризалита маркираног пиластрима. Изнад улаза је лучно засведен прозор, а на бочним
странама по један слепи прозор са по једним слепим отвором квадратног облика испод.
Декорација фасаде у облику висеће тканине са кићанкама (ламбрекен) која се спушта
испод прозора карактеристична је за 18. век. Кров је двоводни осим над апсидом,
и покривен бибер црепом. Вишеспратни иконостас, познобарокне резбарије, осликао
је 1802. године Алексеј Никифоровић. 

Споменик културе спада
у велику групу типски грађених храмова у 18. веку, а обновљених у 19. веку, који
се одликују комбинацијом познобарокних и класицистичких елемената. 

3. Заштићена околина
споменика културе обухвата катастарску парцелу број 1020, КО Иђош, у приватној својини.


4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала
и функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада, ентеријера
и исправности инсталација у споменику културе;

3) забрана радова који
могу угрозити статичку стабилност споменика културе;

4) постављање громобранске
инсталације и апарата за гашење пожара.

5. Утврђују се следеће
мере заштите заштићене околине споменика културе:

1) обнављање и одржавање
вегетације око споменика културе;

2) реконструкција помоћних
објеката;

3) рестаурација декоративне
ограде са улазним капијама. 

6. Ову одлуку објавити
у „Службеном гласнику Републике Србије”.





05
број 633-8003/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



