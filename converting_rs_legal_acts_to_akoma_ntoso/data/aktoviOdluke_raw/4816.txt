



На основу члана 47.
став 1. Закона о културним добрима („Службени гласник Републике Србије“, број
71/94),

Влада Републике
Србије доноси



ОДЛУКУ

О УТВРЂИВАЊУ КУЋЕ
ПОРОДИЦЕ ДИМИТРИЈЕВИЋ У ЛЕСКОВЦУ ЗА СПОМЕНИК КУЛТУРЕ

„Службени гласник
РС”, број 8 од 24. III 1998.

Тачка 1.

Кућа породице Димитријевић у Лесковцу утврђује се за
споменик културе.

Тачка 2.

Кућа породице Димитријевић у Лесковцу (у даљем тексту:
споменик културе) налази се на територији града Београда, општина Лазаревац,
село Лесковац, у приватној својини, на катастарској парцели број 487 К.О.
Лесковац.

Споменик културе је саграђен половином прошлог века.
Саградио га је свештеник Илија Димитријевић. Кућа је приземна, веома развијене
основе, грађена на благо нагнутом терену, темељних зидова од ломљеног камена у
кречном малтеру, док су зидови у бондруку са испуном од ћерпича. Кров је
четвороводан, благог нагиба, широких стреха, прекривен ћерамидом. Формирана је
као целовит просторноконструктивни склоп дводелне куће и конака. Као редак
пример симбиозе две посебне стамбене градње, кућа Димитријевића представља
занимљив покушај савременијег просторног решења традиционалног стана Србије за
време њеног настанка.

Тачка 3.

Заштићена околина споменика културе обухвата
катастарску парцелу број 487 К.О. Лесковац, у приватној својини.

Тачка 4.

Утврђују се следеће мере заштите споменика културе:

1) очување изгледа, хоризонталног и вертикалног
габарита, конструктивних елемената архитектуре, оригиналних материјала и
функционалних карактеристика;

2) ажурно праћење стања и одржавање
конструктивностатичког система, кровног покривача, свих фасада и ентеријера;

3) коришћење у стамбене сврхе;

Тачка 5.

Утврђују се следеће мере заштите заштићене околине
споменика културе:

1) забрана градње или постављања објеката трајног или
привременог карактера, који својом архитектуром, габаритом и висином могу
угрозити споменик културе;

2) обнављање и одржавање вегетације.

Тачка 6.

Ову одлуку објавити у „Службеном гласнику Републике
Србије”.



Број
633-2659/97-3

У Београду,
20. фебруара 1998. године

Влада
Републике

Потпредседник,

академик
проф. др Милутин Стојковић,
с.р.









