





На
основу члана 47. став 1. Закона о културним добрима („Службени гласник РС”, број
71/94), 

Влада
доноси

ОДЛУКУ

о утврђивању Цркве Св. арханђела Михаила у Бељини
за споменик културе

„Службени гласник
РС”, број 115 од
27. децембра 2005.





1. Црква Св. арханђела
Михаила у Бељини, са покретним стварима у њој које су од посебног културног и историјског
значаја, утврђује се за споменик културе.

2. Црква Св. арханђела
Михаила у Бељини, са покретним стварима у њој које су од посебног културног и историјског
значаја (у даљем тексту: споменик културе), налази се на територији града Београда,
општина Барајево, у Бељини, у приватној својини, на катастарској парцели број
820, КО Бељина.

Споменик културе саграђен
је у периоду између 1813. и 1819. године. Неколико преправки током прве половине
19. века утицали су на целокупан изглед грађевине. Конципиран је као једнобродна
грађевина са полукружном апсидом на источној страни, засведена полуобличастим сводом.
Камени зидови фасаде оживљени су плитком рељефном декорацијом, која је најбогатија
над западним порталом. На појединим местима уграђени су надгробни споменици са плитко
урезаним геометријским украсима. У југоисточном делу храма изграђена је мања капела
правоугаоне основе. Иконостас је осликао Димитрије Посниковић 1849. године о чему
сведочи плехана плоча са записом са унутрашње стране западног зида цркве. Компонован
је класицистички са елементима барока. 

У црквеној порти налази
се десетак надгробних споменика из 18. и 19. века са грубо уклесаним орнаментима
и једна касноантичка стела у југозападном делу порте. 

Споменик културе један
је од најстаријих примера црквеног градитељства из времена прве владавине кнеза
Милоша чије су се стилске и архитектонске одлике понављале кроз цео 19. век.

3. Заштићена околина
споменика културе обухвата катастарску парцелу број 820, КО Бељина, у приватној
својини. 

4. Утврђују се следеће
мере заштите споменика културе:

1) очување изворног изгледа
спољашње архитектуре и ентеријера, хоризонталног и вертикалног габарита, облика
и нагиба крова, свих конструктивних и декоративних елемената, оригиналних материјала,
функционалних карактеристика;

2) ажурно праћење стања
и одржавање конструктивно-статичког система, кровног покривача, свих фасада и ентеријера;

3) инсталирање уређаја
за заштиту од пожара.

5. Утврђују се следеће
мере заштите заштићене околине споменика културе:

1) забрана градње објеката
који нису у функцији споменика културе;

2) урбанистичко и хортикултурно
опремање, уређење, одржавање и коришћење порте као јавног простора.

6. Списак покретних добара
од посебног културног и историјског значаја која се налазе у Цркви Св. арханђела
Михаила у Бељини чини саставни део ове одлуке и чува се у Цркви Св. арханђела Михаила
у Бељини.

7. Ову одлуку објавити
у „Службеном гласнику Републике Србије”. 





05
број 633-7996/2005

У
Београду, 22. децембра 2005. године

Влада

Потпредседник,

Мирољуб
Лабус, с.р.



