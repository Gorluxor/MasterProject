


	
	Zakon


				На основу члана 47. став 8. Закона о високом образовању („Службени гласник РС”, бр. 76/05, 100/07 – аутентично тумачење, 97/08 и 44/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),
				Влада доноси
				
	
	ОДЛУКУ
				о оснивању Факултета за хотелијерство и туризам Универзитета у Крагујевцу
	
	"Службени гласник РС", број 29 од 30. априла 2011.
	
				
	1. Оснива се Факултет за хотелијерство и туризам у Врњачкој Бањи, као високошколска установа са својством правног лица у саставу Универзитета у Крагујевцу.
				
	2. Седиште Факултета за хотелијерство и туризам Универзитета у Крагујевцу (у даљем тексту: Факултет) је у Врњачкој Бањи, улица Војвођанска б.б.
				
	3. Факултет обавља делатност високог образовања и развија научноистраживачки и стручни рад у оквиру образовно-научног поља друштвено-хуманистичких наука, у складу са Законом о високом образовању. 
				
	4. На оснивање, организацију и рад Факултета примењују се прописи о јавним службама и Закон о високом образовању. 
				
	5. Средства за оснивање и почетак рада Факултета обезбеђују се у складу са законом.
				
	6. Факултет почиње са радом и остваривањем студијских програма од школске 2011/2012. године, по добијању дозволе за рад у складу са Законом о високом образовању.
				
	7. Орган управљања Факултета је Савет Факултета.
				До конституисања Савета Факултета у складу са Законом о високом образовању, његове послове обављаће Привремени савет Факултета у саставу:
				1) проф. др Стево Јаношевић, Економски факултет Универзитета у Крагујевцу;
				2) проф. др Верољуб Дугалић, Економски факултет Универзитета у Крагујевцу;
				3) проф. др Бранислав Поповић, Природно-математички факултет Универзитета у Крагујевцу;
				4) проф. др Миодраг Мићовић, Правни факултет Универзитета у Крагујевцу;
				5) проф. др Саша Обрадовић, Економски факултет Универзитета у Крагујевцу.
				
	8. Привремени савет Факултета:
				1) донеће статут Факултета;
				2) донеће годишњи програм рада Факултета;
				3) обављаће и друге послове из надлежности Савета Факултета, утврђене законом.
				
	9. До избора декана Факултета у складу са Законом о високом образовању, његове послове обављаће вршилац дужности декана.
				За вршиоца дужности декана Факултета именује се проф. др Радослав Сенић.
				
	10. Факултет ће донети опште акте у року од 30 дана од дана ступања на снагу ове одлуке.
				
	11. Савет Факултета, декан Факултета и стручни органи Факултета конституисаће се у складу са Законом о високом образовању, у року од шест месеци од дана ступања на снагу ове одлуке.
				Студентски парламент Факултета конституисаће се по одржаним изборима за чланове студентског парламента, у складу са Законом о високом образовању.
				
	12. Ова одлука ступа на снагу осмог дана од дана објављивања у „Службеном гласнику Републике Србије”.
	
	
				05 број 612-3195/2011
				У Београду, 21. априла 2011. године
				Влада
				Први потпредседник Владе –
				заменик председника Владе,
				Ивица Дачић, с.р.
	
