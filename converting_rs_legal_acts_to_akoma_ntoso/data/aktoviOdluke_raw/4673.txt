



На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ 

о утврђивању зграде Хранта
Мумџијана у Нишу за споменик културе

„Службени гласник
РС”, број 32 од 7.06.2001.





Тачка 1. 

Зграда
Хранта Мумџијана у Нишу утврђује се за споменик културе.

Тачка 2.

Зграда
Хранта Мумџијана у Нишу (у даљем тексту: споменик културе) налази се на територији
града Ниша, у Нишу, на Кеју Мике Палигорића број 18а, у друштвеној својини, на катастарској
парцели број 1049/2, КО Ниш – Црвени крст.

Споменик
културе саграђен је 1931. године као породична кућа Хранта Мумџијана, нишког фабриканта
шамија и марама. Доминантан положај у ширем градском језгру зграда је добила постављањем
на плато уз реку, у близини моста. Грађевина има сутерен, високо приземље, спрат
и мансарду. Разуђене је основе са полигонално решеним угаоним просторијама. Улази
у кућу посебно су наглашени истуреним каменим степеништима и масивним рукохватима,
које носе фино профилисани балустери. У средини симетрично решене фасаде, из Улице
12. фебруара, постављен је главни улаз са тремом и стубовима, који носе балкон ограђен
балустерима. Бочни улаз, окренут према Кеју, води у затворену веранду над којом
је велика тераса на углу. Вертикалну поделу зидног платна чине квадери у малтеру,
постављени са стране, на местима уобичајеним за пиластре у академској архитектури.
Академско еклектичко решавање архитектуре зграде било је допуњено уређеним двориштем
са фонтанама. 

Због
архитектонских и историјско-уметничких својстава овај споменик културе је од културно-историјског
значаја. 

Тачка 3.

Заштићена
околина споменика културе обухвата следеће катастарске парцеле: бр. 1048/1,
1049/1 и 1049/2, КО Ниш – Црвени крст, у друштвеној својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре и ентеријера, хоризонталног и вертикалног
габарита, облика и нагиба крова, свих конструктивних и декоративних елемената, оригиналних
материјала, функционалних карактеристика и оригиналних натписа;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана преправки, доградње и надградње;

4)
забрана радова који могу угрозити статичку безбедност споменика културе.

Тачка 5.

Утврђују
се следеће мере заштите заштићене околине споменика културе:

1)
забрана градње и постављања трајних или привремених објеката који својом наменом,
волуменом, габаритом, висином и обликом могу угрозити или деградирати споменик културе
и његову заштићену околину;

2)
забрана градње објеката који нису у функцији споменика културе;

3)
забрана постављања покретних тезги, киоска и других привремених објеката унутар
заштићене оклине;

4)
урбанистичко и комунално уређење, хортикултурно опремање и одржавање простора заштићене
околине у функцији споменика културе. 

Тачка 6.

Ову одлуку објавити у
„Службеном гласнику Републике Србије”.





05
број 633-1771/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



