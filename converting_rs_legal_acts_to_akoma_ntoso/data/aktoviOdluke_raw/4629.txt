





На
основу члана 47. став 1. Закона о културним добрима („Службени гласник Републике
Србије”, број 71/94), 

Влада
Републике Србије доноси

ОДЛУКУ

О УТВРЂИВАЊУ РОДНЕ КУЋЕ
МИЛЕВЕ МАРИЋ-АЈНШТАЈН У ТИТЕЛУ

ЗА СПОМЕНИК КУЛТУРЕ

„Службени гласник
РС”, број 48 од
06. августа 2001.





Тачка 1. 

Родна
кућа Милеве Марић-Ајнштајн у Тителу утврђује се за споменик културе.

Тачка 2.

Родна
кућа Милеве Марић-Ајнштајн у Тителу (у даљем тексту: споменик културе), налази се
на територији општине Тител, у Тителу, Улица маршала Тита 107, у приватној својини,
на катастарској парцели број 662, КО Тител.

Споменик
културе саграђен је крајем XIX века, као приземни објекат са малим подрумом испод
дворишног дела и основом у облику ћириличног слова „Г”. Подрум је део старе куће,
док је улично крило грађено од 1903. до 1907. године. Новији улични део грађен је
богатије, са наглашеним декоративним елементима у ентеријеру. Основне површине фасаде
су од фасадне опеке над високим соклом, а прозорски парапети са декоративном малтерском
пластиком. Пет богато украшених пиластера дели фасаду на четири поља. Над прозорима
су смештени орнаменти у облику шкољке у богатом рељефу. Конзоле и метопе у касетама
украшене су мноштвом рељефних детаља.

По
распореду просторија, начину грађења и елементима украшавања фасаде и ентеријера,
споменик културе представља карактеристичан тип кућа грађених у Војводини у другој
половини XIX и почетком XX века. Значајан је и због тога што је 1875. године у овој
кући, старој кући породице Ружић, рођена Милева Марић-Ајнштајн.

Тачка 3.

Заштићена
околина споменика културе обухвата катастарску парцелу број 662, КО Тител, у друштвеној
својини.

Тачка 4.

Утврђују
се следеће мере заштите споменика културе:

1)
очување изворног изгледа спољашње архитектуре, хоризонталног и вертикалног габарита,
облика и нагиба крова, свих конструктивних и декоративних елемената, оригиналних
материјала и функционалних карактеристика;

2)
ажурно праћење стања и одржавање конструктивно-статичког система, кровног покривача,
свих фасада, ентеријера и исправности инсталација у споменику културе;

3)
забрана радова који могу угрозити статичку безбедност споменика културе;

4)
коришћење у сврхе које су у складу са природом, наменом и значајем споменика културе;

5)
инсталирање громобранских инсталација;

6)
заштита средством противпожарне заштите свих дрвених конструкција; 

7)
обезбеђење средства за гашење почетних пожара (бурад са водом, кофе, сандуци са
песком, ватрогасни ручни апарати и сл.); 

8)
редовно одржавање крова и контролисано отварање и затварање отвора на крову.

Тачка 5.

Утврђују
се следеће мере заштите заштићене околине споменика културе:

1)
ограничење и забрана извођења грађевинских радова на промени терена и распореду
објеката на заштићеној парцели, као и промена намене објеката;

2)
прилагођавање постојећих пратећих објеката изворном изгледу основног објекта или
њихово уклањање;

3)
забрана изградње нових објеката који својом архитектуром, габаритом и висином угрожавају
споменик културе;

4)
забрана изградње нових објеката који нису у функцији споменика културе;

5)
сви земљани радови на изградњи инфраструктуре дозвољавају се само уз претходно обезбеђење
заштитних археолошких ископавања и адекватне презентације налаза;

6)
забрана складиштења штетних материјала и стварање депонија. 

Тачка 6.

Ову одлуку објавити у
„Службеном гласнику Републике Србије”.







05
број 633-7457/2001-4

У
Београду, 24. јула 2001. године

Влада
Републике Србије

Потпредседник,

проф.
др Жарко Кораћ, с.р.



