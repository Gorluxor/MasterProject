


	
	Zakon


				На основу члана 46. став 1. Закона о планирању и изградњи („Службени гласник РС”, бр. 72/09, 81/09 – исправка и 64/10 – УС) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
				 
				Влада доноси
	
	ОДЛУКУ
	
				о изради измена и допуна Просторног плана подручја инфраструктурног коридора аутопута Е-75 Суботица – Београд (Батајница)
	
	"Службени гласник РС", број 102 од 
	30. децембра 2010.
	
				1. Приступа се изради измена и допуна Просторног плана подручја инфраструктурног коридора аутопута Е-75 Суботица – Београд (Батајница) („Службени гласник РС”, бр. 69/03 и 36/10). 
				 
				2. Циљеви измена и допуна Просторног плана инфраструктурног коридора аутопута Е-75 Суботица – Београд (Батајница) (у даљем тексту: Просторни план) су усклађивање Просторног плана са Законом о планирању и изградњи; преиспитивање спровођења Просторног плана; преиспитивање приоритета у спровођењу Просторног плана; преиспитивање локација и функција пратећих садржаја аутопута (функционални објекти и садржаји – базе за одржавање пута, пратећи садржаји за кориснике пута – одморишта и паркиралишта, бензинске станице, мотели и др.); преиспитивање локација и функција чворишта, укрштања, као и преиспитивање односа са другим инфраструктурним системима; преиспитивање планских решења у зависности од система наплате путарине.
				3. Измене и допуне Просторног плана обухватају део територије општине Кањижа, и то цела катастарска општина Хоргош; град Суботица, и то целе катастарске општине Бачки Виногради, Палић, Биково, Жедник, Чантавир, Стари Град и Доњи Град; општина Бачка Топола, и то целе катастарске општине Мали Београд и Бачка Топола; општина Мали Иђош, и то целе катастарске општине Мали Иђош, Ловћенац и Фекетић; општина Врбас, и то целе катастарске општине Врбас, Бачко Добро, Поље и Змајево; општина Србобран, и то цела катастарска општина Србобран; општина Темерин, и то цела катастарска општина Камендин; град Нови Сад, и то целе катастарске општине Ченеј, Кисач, Руменка, коридор кроз Нови Сад 4, Нови Сад 1, Нови Сад 3, целе катастарске општине Каћ, Ковиљ, Будисава; општина Инђија, и то целе катастарске општине Бешка, Крчедин и Нови Карловци; општина Стара Пазова, и то целе катастарске општине Стара Пазова, Стари Бановци, Нова Пазова и Нови Бановци; и градска општина Земун, и то кроз катастарску општину Батајница коридором аутопута до петље Батајница.
				4. Концепција измена и допуна Просторног плана биће заснована на планској, студијској, техничкој и другој документацији, резултатима досадашњих истраживања, важећим документима у Републици Србији, као и на досадашњем спровођењу Просторног плана.
				5. Носилац израде измена и допуна Просторног плана је Републичка агенција за просторно планирање.
				6. Министарства, посебне организације, јавна предузећа и установе надлежне за послове који су од значаја за измене и допуне Просторног плана, доставиће у року од 15 дана од дана ступања на снагу ове одлуке, без накнаде, све расположиве податке и документацију из делокруга свог рада носиоцу израде измена и допуна Просторног плана.
				7. Рок за израду измењеног и допуњеног Просторног плана је шест месеци од дана ступања на снагу ове одлуке.
				8. Средства за израду измена и допуна Просторног плана обезбеђујe ЈП „Путеви Србије”. 
				 
				9. Предлог акта којим се утврђују измене и допуне Просторног плана биће изложен на јавни увид у трајању од 30 дана у зградама скупштина јединица локалних самоуправа из тачке 3. ове одлуке.
				10. Ова одлука ступа на снагу осмог дана од дана објављивања у „Службеном гласнику Републике Србије”.
	
				05 број 350-9669/2010 
				 
				У Београду, 29. децембра 2010. године 
				 
				
				Влада  
				Први потпредседник Владе –заменик председника Владе,
				
				Ивица Дачић,  
				с.р.
	
