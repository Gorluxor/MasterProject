





На
основу члана 47. став 1. Закона о културним добрима („Службени гласник
Републике Србије”, број 71/94), 

Влада
Републике Србије доноси 

ОДЛУКУ

О УТВРЂИВАЊУ КУЋЕ
МИЛУТИНА МИЛАНКОВИЋА У БЕОГРАДУ

ЗА СПОМЕНИК КУЛТУРЕ

„Службени гласник
РС”, број 32 од 7.06.2001.





Тачка 1. 

Кућа
Милутина Миланковића у Београду утврђује се за споменик културе.

Тачка 2. 

Кућа
Милутина Миланковића у Београду (у даљем тексту: споменик културе) налази се на
територији града Београда, општина Палилула, Улица Љубомира Стојановића број 9,
у приватној својини, на катастарској парцели број 785, КО Палилула. 

Споменик
културе је кућа подигнута 1927. године, по пројекту архитеката Светозара
Јовановића, Петра Крстића и Михаила Радовановића, за Милутина Миланковића,
професора Универзитета. Представља релативно скромну градску вилу, зидану на
основу типског пројекта за куће новоформиране Професорске колоније. Решење
основе заснива се на традиционалној схеми са репрезентативним просторијама
према улици и споредним према дворишту. Фасаде су решене једноставно, оживљене
само прозорским отворима. Акценат представља правоугаони еркер на првом спрату.


Осим
као експонент идеје о колонијама, односно вртним градовима, споменик културе је
значајан и као ауторско дело познатих београдских архитеката – Светозара
Јовановића, Петра Крстића и Михаила Радовановића. Превасходни значај објекта је
у чињеници да је у њему живела и стварала једна од знаменитих личности, не само
српске, већ и светске науке, професор и академик Милутин Миланковић
(1879–1958), астроном, геофизичар и физичар, чији је научноистраживачки рад
обухватао подручје примењене математике, грађевинских конструкција, астрономије
и климатографије.

Тачка 3.

Заштићена
околина споменика културе обухвата катастарску парцелу број 785, КО Палилула, у
друштвеној својини и део простора наспрам катастарске парцеле број 785, КО
Палилула до осе улице Љубомира Стојановића, у државној својини.

Тачка 4. 

Утврђују
се следеће мере заштите споменика културе:

1)
очување изгледа, хоризонталног и вертикалног габарита, конструктивних и
декоративних елемената архитектуре, оригиналних материјала и функционалних
карактеристика; 

2)
ажурно праћење стања и одржавање конструктивно-статичког система, кровног
покривача, свих фасада, ентеријера и исправности инсталација у споменику
културе;

3)
забрана доградње, преградње, надградње и затварања кровне терасе; 

4)
рестаурација и одржавање ограде;

5)
одржавање спомен-плоче на главној фасади; 

6)
уређење дворишта, обнављање и одржавање вегетације.

Тачка 5. 

Утврђују
се следеће мере заштите заштићене околине споменика културе:

1)
забрана градње или постављања објеката трајног или привременог карактера, који
својом наменом, габаритом, волуменом и обликом могу угрозити или деградирати
споменик културе и његову заштићену околину;

2)
забрана градње објеката који нису у функцији споменика културе;

3)
урбанистичко и комунално уређење, хортикултурно опремање и одржавање простора
заштићене околине споменика културе. 

Тачка 6.

Ову одлуку објавити
у „Службеном гласнику Републике Србије”.





05
број 633-1781/99

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



