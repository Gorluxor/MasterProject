



На
основу чл. 46. и 48. Закона о здравственој заштити („Службени гласник РС”, број
107/05) и члана 17. став 1. и члана 43. став 1. Закона о Влади („Службени гласник
РС”, бр. 55/05 и 71/05 – исправка),

Влада
доноси





ОДЛУКУ

о оснивању Специјалне
болнице за интерне 

болести Врњачка Бања


„Службени гласник РС“,
број 38 од 27. априла 2007.





1. Оснива се Специјална болница
за интерне болести Врњачка Бања, у Врњачкој Бањи.

2. Назив установе је Специјална
болница за интерне болести Врњачка Бања (у даљем тексту: Специјална болница).

Седиште Специјалне болнице
је у Врњачкој Бањи, ул. Олге Јовичић б.б.

3. Специјална болница је правно
лице са својством установе.

4. Специјална болница обавља
специјалистичко-консултативну и стационарну здравствену делатност у области интерне
медицине, лабораторијску и другу дијагностику, као и фармацеутску здравствену делатност
преко болничке апотеке, у складу са законом и Уредбом о Плану мреже здравствених
установа. 

5. Средства и имовину за оснивање
и рад Специјалне болнице чини део средстава, имовине, права и обавеза Здравственог
центра „Студеница” Краљево, које је користила организациона јединица Одељење за
интерне болести Врњачка Бања, са билансним стањем на дан 15. маја 2007. године.

Биланс стања у смислу става
1. ове тачке утврдиће орган управљања Здравственог центра „Студеница” Краљево.

Специјална болница почиње са
радом даном уписа у судски регистар.

6. Средства за оснивање и рад
Специјалне болнице у државној су својини.

7. Даном почетка рада Специјална
болница преузима средства, имовину, права, обавезе и запослене Здравственог центра
„Студеница” Краљево – организационе јединице Одељење за интерне болести Врњачка
Бања. 

8. Органи Специјалне болнице
јесу директор, Управни одбор и Надзорни одбор.

Управни одбор Специјалне болнице
има седам чланова од којих су три члана из реда запослених у Специјалној болници.

Надзорни одбор Специјалне болнице
има пет чланова, од којих су два члана из реда запослених у Специјалној болници.

Директора, Управни и Надзорни
одбор Специјалне болнице именује и разрешава оснивач.

9. Оснивач ће именовати вршиоца
дужности директора, Управни и Надзорни одбор Специјалне болнице у оснивању, у року
од 30 дана од дана ступања на снагу ове одлуке.

Управни одбор из става 1. ове
тачке донеће статут и друге опште акте неопходне за упис у регистар и почетак рада
Специјалне болнице.

10. Ова одлука ступа на снагу
осмог дана од дана објављивања у „Службеном гласнику Републике Србије”.





05 број
022-2115/2007

У Београду,
26. априла 2007. године

Влада

Председник,

Војислав
Коштуница, с.р.



