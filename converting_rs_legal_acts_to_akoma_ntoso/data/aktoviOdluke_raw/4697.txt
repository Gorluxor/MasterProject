



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ
СПАСОЈЕВИЋА КУЛЕ У БРЊИЦИ ЗА СПОМЕНИК КУЛТУРЕ 

„Службени гласник
РС”, број 32 од 7. VI 2001.

Тачка 1. 

Спасојевића кула у Брњици утврђује се за споменик
културе. 

Тачка 2. 

Спасојевића кула у Брњици (у даљем текст: споменик
културе) налази се на територији општине Сјеница, у селу Брњици, у приватној
својини, на катастарској парцели број 2270/2 КО Брњица.

Време настанка споменика културе није познато, али се
по архитектонским одликама сврстава у млађу варијанту куле као утврђеног стана,
по чему се може претпоставити да је настала у првој половини ХIХ века. То је
спратна зграда, са шталом у приземљу и стамбеним простором на спрату, повезаних
унутрашњим степеништем. Готово је квадратне основе, грађена од камена са
четворосливним кровом покривеним шиндром и за овај тип куће карактеристичним
лучно завршеним вратима и прозорским отворима постављеним високо под стреху.
Мада, за разлику од развијених метохијских кула, сведеног просторног плана
израженог мањим димензијама и спратношћу, она складним пропорцијама и естетски
укомпонованом секундарном пластиком зидних отвора, представља вредан пример
куће овог типа настале ван матичног простора. Појавом у Брњици као зони
крајишта у време ослободилачких ратова Србије, она стиче шири историјски значај
везан за национална, социјална, политичка и ратна збивања ХIХ и првих деценија
ХХ века на овом простору.

Тачка 3. 

Заштићена околина споменика културе обухвата
катастарску парцелу број 2270/2 КО Брњица, у приватној својини. 

Тачка 4.

Утврђују се следеће мере заштите споменика културе:

1) очување изворног изгледа спољашње архитектуре и
ентеријера, хоризонталног и вертикалног габарита, облика и нагиба крова, свих
конструктивних и декоративних елемената, оригиналних материјала, функционалних
карактеристика и оригиналних натписа;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) забрана радова који могу угрозити статичку
безбедност споменика културе. 

Тачка 5. 

Утврђују се следеће мере заштићене околине споменика
културе: 

1) забрана складиштење материјала и стварање депонија;

2) забрана градње објеката трајног или привременог
карактера. 

Тачка 6.

Ову одлуку објавити у „Службеном гласнику Републике
Србије”.



05
број 633-1530/98-12

У
Београду, 22. маја 2001. године

Влада
Републике Србије

Потпредседник,

проф.
др Жарко Кораћ, с.р.



