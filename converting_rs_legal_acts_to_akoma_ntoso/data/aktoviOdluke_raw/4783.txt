





На
основу члана 47. став 1. Закона о културним добрима („Службени гласник РС",
број 71/94),

Влада
Републике Србије доноси

ОДЛУКУ

О УТВРЂИВАЊУ ГРОБЉАНСКЕ ЦРКВЕ НА АРХЕОЛОШКОМ
ЛОКАЛИТЕТУ ЋЕЛИЈЕ 

У СЕЛУ ДРСНИК ЗА СПОМЕНИК КУЛТУРЕ

„Службени гласник
РС”, број 73 од
05. новембра 2002.







1. Гробљанска црква на
археолошком локалитету Ћелије у селу Дрсник, утврђује се за споменик културе.

2. Гробљанска црква на
археолошком локалитету Ћелије у селу Дрсник (у даљем тексту: споменик културе) налази
се на територији општине Клина, у селу Дрсник, на катастарској парцели број
1066, КО Дрсник, у државној својини.

Споменик културе чине
остаци мале гробљанске цркве, димензија 7,50х4,80 м. Црква је једнобродна грађевина
са правилном, полукружном апсидом на источној страни, зидана притесаним каменом
везаним малтером. На западном зиду уочавају се и комади обрађене сиге. Као праг
цркве искоришћен је антички надгробни споменик рађен од сивог кречњака, а из саме
цркве, из наоса, пренет је камени жртвеник који је по оклесивању натписа на латинском
језику постављен испред улаза у цркву св. Петке у Дрснику. Како је локалитет вероватно
вишеслојан, на шта указују и остаци античке пластике уграђени у саму цркву, која
је по свој прилици средњовековна, то је значај самог локалитета већи с обзиром да
доприноси прегледнијем изучавању наше културне прошлости на овом терену, почев од
античког до средњевековног, па и каснијих временских периода.

3. Заштићена околина
споменика културе обухвата следеће катастарске парцеле: бр. 1068, 1079, 1067,
1023/1, 1023/2, 1024, 1034, 1035, 1042, 1043, КО Дрсник, у приватној својини, и
бр. 1065 и 1066, КО Дрсник, у државној својини.

4. Утврђују се следеће
мере заштите споменика културе:

1) забрањено је вађење
камена из темеља и зидова цркве;

2) забрањена је изградња
стамбених и помоћних објеката у границама споменика културе.

5. Утврђују се следеће
мере заштите заштићене околине споменика културе:

1) изградња инфраструктуре,
индустријских објеката и постројења дозвољена је уз претходно обезбеђење заштитних
археолошких ископавања и презентације налаза;

2) није дозвољено депоновање
земље, као ни стварање других депонија.

6. Ову одлуку објавити
у „Службеном гласнику Републике Србије".







05
број 633-15043/2002

У
Београду, 31. октобра 2002. године

Влада
Републике Србије

Потпредседник,

Јожеф
Каса, с.р.



