



На основу члана 47. став 1. Закона о културним добрима
(„Службени гласник Републике Србије”, број 71/94),

Влада Републике Србије доноси





ОДЛУКУ

О УТВРЂИВАЊУ КАПЕЛЕ
СВ. АРХАНГЕЛА ГАВРИЛА НА ПРАВОСЛАВНОМ ГРОБЉУ У СЕНТИ ЗА СПОМЕНИК КУЛТУРЕ

„Службени гласник РС”,
број 5 од 17. II 2000.

Тачка 1.

Капела Св. Архангела Гаврила на православном гробљу у
Сенти, са покретним стварима у њој које су од посебног културног и историјског
значаја, утврђује се за споменик културе.

Тачка 2.

Капела Св. Архангела Гаврила на православном гробљу у
Сенти, са покретним стварима у њој које су од посебног културног и историјског
значаја (у даљем тексту: споменик културе), налази се на територији општине
Сента, у Сенти, Карађорђева бб, у приватној својини, на катастарској парцели
број 5338. КО Сента.

Споменик културе, лоциран на североисточном делу
православног гробља у Сенти, у правцу исток-запад, саграђен је 1868. године
ктиторством Јакова Крагујевића, у спомен на његовог сина Милана, погинулог у
револуцији 1848. године. Изведен је у необарокном стилу, приближно је квадратне
основе, са полигоналном апсидом и звоником, подржаним извијеним калканима, над
улазом. Фасаду прочеља украшава низ слепих аркада који тече испод профилисаног
кровног венца. Два надгробна споменика породице Крагујевић уграђена су између
угаоних пиластера и врата, изнад којих је постављена плоча са натписом.
Једноставно обрађене бочне фасаде оживљене су увученим вертикалним пољима, која
се појављају и на апсиди. На зиду олтарског простора сцену Васкресења осликао
је Петар Пилић из Сенте, код кога су Новак Радонић и Аксентије Мародић добили
основна сликарска знања. Мермерну иконостасну преграду украшавају иконе рађене
техником уља на платну, рад Новака Радонића, једног од наших најистакнутијих
представника романтизма.

Споменик културе представља значајан пример сакралних
објеката мањих димензија, употпуњен изузетним остварењима религиозног
сликарства.

Тачка 3.

Заштићену околину споменика културе сачињава
катастарска парцела број 5338 КО Сента, у приватној својини.

Тачка 4.

Утврђују се следеће мере заштите споменика културе:

1) очување изворног изгледа, оригиналних материјала,
габарита, изгледа, конструктивних и декоративних елемената архитектуре и
архитектонских и функционалних карактеристика;

2) ажурно праћење стања и одржавање
конструктивно-статичког система, кровног покривача, свих фасада, ентеријера и
исправности инсталација у споменику културе;

3) замена кровног покривача од поцинкованог лима
затеченим материјалом – етернит плоче;

4) постављање апарата за гашење пожара.

Тачка 5.

Утврђује се следећа мера заштите заштићене околине
споменика културе:

– уређење и одржавање зелених површина око споменика
културе.

Тачка 6.

Списак покретних добара од посебног културног и
историјског значаја које се налазе у капели Св. Архангела Гаврила на
православном гробљу у Сенти чини саставни део ове одлуке и чува се у капели Св.
Архангела Гаврила на православном гробљу у Сенти.

Тачка 7.

Ову одлуку објавити у „Службеном гласнику Републике
Србије”.





05 број 633-4706/99

У Београду, 25. јануара
2000. године

Влада Републике Србије

Потпредседник,

проф. др Милован Бојић,
с.р. 



